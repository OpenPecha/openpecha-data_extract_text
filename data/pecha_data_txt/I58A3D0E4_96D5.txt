ཡིག་འབྲུ་དམར་པོ།
[ཨ་མེ་རི་ཁ] ཧོ་སུན་གྱིས་བརྩམས།


དང་པོ། བཙོན་ཁང་གི་སྒོ།

གྱོན་གོས་སྐྱ་བོ་དང་ཞྭ་མོ་རྩེ་ཕྲ་མ་གྱོན་པའི་སྐྱེས་པ་སྨ་ར་ཅན་དེ་ཚོའི་ཁྲོད་དུ་བུད་མེད་ཀྱང་མང་པོ་ཞིག་འདུག བུད་མེད་དེ་ཚོ་ལས་ཁག་ཅིག་གིས་མགོ་རས་དཀྲིས་ཤིང་ཁ་ཤས་མགོ་རྗེན་དུ་སྡོད། ཁོ་ཚོ་ལྷན་དུ་ཚོགས་ས་ནི་ཤིང་ལས་གྲུབ་པའི་ཐོག་ཁང་ཆེན་པོ་ཞིག་གི་མདུན་རེད། ཐོག་ཁང་ཆེན་པོ་དེའི་སྒོ་ཆེན་ནི་ཤིང་མོན་ཆ་ར་རྔམས་མཐུག་པ་ཞིག་གིས་བཟོས་འདུག་ཅིང་སྒོ་གླེགས་ངོས་སུ་ལྕགས་གཟེར་སྦོམ་པོས་ཁེངས་འདུག
མི་སེར་སྤེལ་ཡུལ་གསར་བ་སྐྲུན་མཁན་དག་ལ་མཚོན་ན། མིའི་རིགས་ཀྱི་སྤྱོད་བཟང་དང་བདེ་སྐྱིད་ཀྱི་ཡེ་ཐོ་པིང"བསྐྲུན་རྒྱུའི་བསམ་འདུན་དང་འཆར་འགོད་ནི་ཇི་འདྲའི་རྨ་མེད་པ་ཞིག་ཡིན་ན་ཡང་། བྱ་གཞག་མགོ་བརྩམས་མ་ཉིད་ནས་མངོན་སུམ་སྤྱི་ཚོགས་ཀྱི་དགོས་མཁོར་གཞིགས་ཏེ། ས་རྒོད་ཁག་ཅིག་དུར་ས་དང་ཁག་ཅིག་བཙོན་ཁང་རྒྱག་ཡུལ་ལ་གཏན་ཁེལ་བྱ་རྒྱུ་ནི་ཡིན་ཤག་ཤག་ཅིག་ཏུ་འདོད་ཡོད་ཚོད་རེད། ཕྱག་སྲོལ་འགྲོ་ལུགས་དེ་འདྲའི་དབང་དུ་བྱས་ན། པོ་སི་ཐེན〕གྱི་མེས་པོ་གོང་མ་ཚོས་རི་འདབས་སུ་ཆེས་ཐོག་མར་བཙོན་ཁང་བརྒྱབ་པའི་དུས་དང་། སྐུ་ཞབས་ཨེད་ས་ཁེ་ཇོན་སིན་ལགས་ཀྱི་ས་ཐོག་ནས་ཆེས་ཐོག་མའི་དུར་ཁྲོད་བརྒྱབ་པའི་དུས་ནི་ཕལ་ཆེར་དུས་མཉམ་ཞེས་གདེང་ཚོད་ཡོད་པའི་སྒོ་ནས་བཤད་ཐུབ། ཕྱིས་སུ་ཁོང་གི་བང་སོ་ལྟེ་བ་བྱས་ཏེ་ཝང་ཅ་ཕྱག་ཁང་འཁྲིས་ཀྱི་གནའ་བོའི་དུར་ཁྲོད་ཆེན་པོ་དེ་ཆགས་པ་ཡིན་ངེས། ཁ་ཚོན་བཅད་ཆོག་པ་ཞིག་ནི། གྲོང་ཁྱེར་དེ་བསྐྲུན་ནས་ལོ་ངོ་བཅོ་ལྔའམ་ཉི་ཤུ་ཕྱིན་པའི་རྗེས་སུ།
ཤིང་ལས་གྲུབ་པའི་བཙོན་ཁང་དེ་ལོ་ཟླའི་ཆར་རླུང་ཁྲོད་དུ་རྙིང་ཞིང་གོག་པོར་གྱུར་ཏེ།
ངམ་གནག་ཁྲོ་གཏུམ་གྱི་གདོང་ལ་ག་ལེར་ཡ་ང་བའི་སྐྱོ་ཉམས་ཤིག་མངོན་མགོ་བརྩམས་ཡོད་པ་གདོན་མི་ཟ། ཕར་བལྟས་ཚོད་ཀྱིས་ཤིང་མོན་ཆ་རའི་སྒོ་གླེགས་ངོས་ཀྱི་ལྗིད་ཏིག་ཏིག་གི་ལྕགས་གཟེར་ལ་འགོས་པའི་བཙའ་དྲེག་ནི་གསར་དུ་བསྐྲུན་པའི་འཇིག་རྟེན་དེའི་ནང་གི་དངོས་པོ་ཡོད་དོ་ཅོག་ལས་ཆེས་རྙིང་ཤོས་དེ་ཡིན་པའི་ཉམས་སྣང་སྟེར།
བཙོན་ཁང་གི་སྒོ་དེ་ནི་སྲིད་འདིའི་སྡིག་ཉེས་ཀྱིས་ཀུན་ནས་བརླམས་པའི་བྱ་དངོས་གཞན་དག་དང་འདྲ་བར་མཚར་སྡུག་གི་ལང་ཚོའི་དུས་སྐབས་ཤིག་ཡེ་ནས་བརྒྱུད་མྱོང་ཨེ་ཡོད་སྙམ་པ་འབྱུང་། སྐྱུག་བྲོ་བའི་ཐོག་ཁང་དེ་དང་ཕར་ཕྱོགས་ཀྱི་འཁོར་ལོའི་རྗེས་ཤུལ་བར་དུ་སྤང་ཐང་ཞིག་ཡོད་པ་དེའི་སྟེང་དུ་ལྡུམ་བུ་བྱི་བཟུང་དང་། གཟེ་མ་ར་མགོ་དང་། དུག་རྩྭ་སོགས་མིག་ལ་མི་མཛེས་པའི་རྩྭ་ལྡུམ་སྣ་ཚོགས་ཚང་ཚིང་འཛིངས་འདུག
རྩྭ་ལྡུམ་དེ་དག་ནི་ཡུལ་ལུང་དེ་དང་བློ་གཤིས་ཤིན་ཏུ་མཐུན་པར་སྣང་ཞིང་། དེ་མཚུངས་ཀྱི་དངོས་པོ་གཞན་ཞིག་སྟེ་དཔལ་ཡོན་སྤྱི་ཚོགས་ཀྱི་དུག་གི་མེ་ཏོག་ལྟ་བུའི་མུན་ནག་བཙོན་ཁང་ཡང་ཡུལ་ལུང་དེར་ཤིན་ཏུ་སྔ་མོ་ནས་བྱུང་འདུག དེ་ལྟ་ན་ཡང་། སྒོ་ཆེན་དེའི་སྒོ་ཐེམ་འགྲམ་དུ་རི་སྐྱེས་སེ་རྒོད་ཕོན་པོ་ཞིག་སྐྱེས་འདུག དབྱར་ཟླ་དྲུག་པའི་ནམ་ཟླའི་ཁྲོད་དུ། དེའི་སྟེང་དུ་རྡོ་རྗེ་ཕ་ལམ་ལྟར་བཀྲག་མདངས་ལྡན་པའི་མེ་ཏོག་ལྷུག་ལྷུག་དགོད་ཀྱིན་འདུག ནམ་རྒྱུན་བཙོན་མ་རྣམས་བཙོན་ཁང་ནང་དུ་ཡར་འཛུལ་བའམ་ཡང་ན་ཕྱི་ལོགས་སུ་ཁྲིམས་ཆད་གཟེད་པར་ཡོང་དུས། སེ་རྒོད་མེ་ཏོག་དེས་ཁོ་ཚོར་བསུང་ཞིམ་དང་མཚར་སྡུག་གསོལ་རས་སུ་གནང་སྟེ་རང་བྱུང་མ་མའི་ཕང་བ་ན་སྙིང་རྗེ་དང་བྱམས་བརྩེ་སྔར་བཞིན་བསྡད་ཡོད་ལུགས་གོ་བརྡ་སྤྲོད་པར་བྱེད་དོ། །
སྟེས་དབང་གི་རྐྱེན་ཁྱད་པར་ཅན་གང་ཞིག་གི་དབང་གིས། སེ་རྒོད་ཕོན་པོ་དེ་གོད་ཆག་སྣ་ཚོགས་ལས་ཐར་ཏེ་ཇི་སྲིད་དུ་གསོན་ཐུབ་པ་བྱུང་ཡོད། ཡང་སྙིང་རྐྱེན་ཁྱད་པར་ཅན་གང་ཞིག་ལ་འཕྲད་པ་ཡིན་ནམ། དེ་སྔོན་མགོ་ཐོག་ན་གདུགས་ལྟར་བཀབ་པའི་གསོམ་སྡོང་དང་མོན་ཆ་རའི་ལྗོན་པ་འགྱེལ་ཟིན་པའི་དབང་གིས་སེ་རྒོད་མེ་ཏོག་དེ་ས་གཤིས་རྩུབ་པོ་དེ་འདྲ་ལས་སྔར་བཞིན་གསོན་ཐུབ་པ་བྱུང་བ་ཡིན་ནམ། ཡང་ན། མི་རྣམས་ཀྱིས་ཁུངས་ཐུབ་བདེན་དཔང་ཡོད་པར་རློམ་པའི་ངག་རྒྱུན་ཞིག་སྟེ། ཨན་ནེ་ཧ་ཐིན་སིན་ལགས་བཙོན་ཁང་ནང་དུ་འཛུལ་དུས། སེ་རྒོད་མེ་ཏོག་དེ་དཔའ་མོ་ཁོང་གི་ཞབས་འོག་ནས་ཐོལ་གྱིས་སྐྱེས་སྐད་དུ་གྲགས་པ་དེའི་དབང་གིས་ཡིན་ནམ། དེའི་སྐོར་ང་ཚོས་ཁ་ཚོན་གཅད་དགོས་མ་མཆིས། གང་ལྟར་ང་ཚོས་འཆད་འགྱུར་གྱི་གཏམ་རྒྱུད་ནི་བཀྲ་མི་ཤིས་པའི་སྒོ་འགྲམ་དེ་རང་ནས་མགོ་བརྩམ་པར་འགྱུར། ཐོག་མར་ང་ཚོའི་མིག་ལམ་དུ་མངོན་སྲིད་པ་ནི་སེ་རྒོད་མེ་ཏོག་ཕོན་པོ་དེ་རེད་པས། ང་ཚོས་མེ་ཏོག་རྐང་གཅིག་བཏོགས་ཏེ་ཀློག་པ་པོར་མ་འབུལ་རང་འབུལ་ཆགས་ཡོད། མི་གཤིས་ཀྱི་ཉམ་ང་དང་སྐྱོ་སྡུག་བརྗོད་པའི་གཏམ་རྒྱུད་འདིའི་ནང་དུ་མེ་ཏོག་རྐང་དེས་བྱམས་དང་སྙིང་རྗེའི་སྤྱོད་བཟང་མཚོན་ཐུབ་པར་སྨོན། ད་དུང་གཏམ་རྒྱུད་འདིའི་ཡ་ང་བའི་མཇུག་འབྲས་བཀླགས་ཚར་དུས་མེ་ཏོག་རྐང་དེས་སེམས་གསོ་བག་ཙམ་སྟེར་ཐུབ་པར་སྨོན།

གཉིས་པ། ཁྲོམ་ར།

ཕལ་ཆེར་ལོ་ངོ་ཉིས་བརྒྱའི་ཡར་སྔོན་གྱི་དབྱར་ཁའི་ཞོགས་པ་ཞིག་ལ། པོ་སི་ཐེན་གྱི་གྲོང་མི་སྐོར་ཞིག་བཙོན་ཁང་མདུན་གྱི་སྤང་ཐང་དུ་འཚོགས་ཏེ་འཚང་ཁ་ཤིག་ཤིག་བྱེད། མིག་འབྲས་ཡོད་དོ་ཅོག་གིས་ལྕགས་གཟེར་གྱིས་ཁེངས་པའི་ཤིང་མོན་ཆ་རའི་སྒོ་གླེགས་ལ་ཕུར་ཚུགས་སུ་ལྟ་བར་བྱེད། སེམས་པ་བཟང་བའི་གྲོང་མི་སྨ་ར་ཅན་དེ་དག་གི་གདོང་ལས་འཁྱག་ཤུར་ཤུར་དང་ཧ་ཅང་གཟབ་ནན་གྱི་རྣམ་འགྱུར་སྐྱི་གཡའ་བ་ཞིག་མངོན་འདུག གལ་ཏེ་རྣམ་འགྱུར་དེ་འདྲ་ཞིག་ཡུལ་གཞན་གྱི་མི་སེར་གྱི་གདོང་ངམ་ཡང་ན་དབྱིན་ཀེ་ལན་གསར་མའི་ཕྱིས་ཀྱི་ལོ་རྒྱུས་དུས་སྐབས་སུ་མངོན་པའི་དབང་དུ་བཏང་ན་ཡང་། བཀྲ་མི་ཤིས་པའི་དོན་རྐྱེན་གང་ཞིག་འབྱུང་རྒྱུའི་སྔ་ལྟས་ཡིན་པ་ཚོར་ཐུབ་ངེས།
གང་ལྟར་ཕར་བལྟས་ཚོད་ཀྱིས་མི་རིང་བར་ངན་རྒུ་ཚང་བའི་ཉེས་ཅན་སྐད་གྲགས་ཅན་སུ་ཞིག་ལ་ཁྲིམས་ཆད་གཅད་རྒྱུ་ཡིན་པ་ཐག་གིས་ཆོད། སྐབས་ཐོག་དེའི་ཁྲིམས་ཁང་གི་བཅད་ཁྲ་ནི་མི་མང་གི་གླེང་ཕྱོགས་དང་བསྟུན་ཏེ་བཟོ་བཞིན་ཡོད་པ་རེད། དེ་ལྟ་ན་ཡང་། སྐབས་དེའི་དྭངས་གཙང་ཆོས་ལུགས་པའི"གཤིས་སྤྱོད་ཤིན་ཏུ་གདུག་རྩུབ་ཆེ་བས། མི་འགྱངས་པར་གནས་ཚུལ་གང་ཞིག་འབྱུང་མིན་སུས་ཀྱང་ཚོད་དཔག་བྱ་ཁག་པོ་རེད། གཅིག་བྱས་ན་བྲན་གཡོག་སྒྱིད་ལུག་ཅན་ཞིག་གམ་ཁྱིམ་བདག་གིས་སྲིད་གཞུང་ལ་སྤྲད་པའི་བྱིས་པ་མ་རབས་ཤིག་ལ་ལྕག་ཚན་གཞུས་ཏེ་བསླབ་བྱ་གཏོང་བ་ཡིན་སྲིད་ཅིང་། ཡང་གཅིག་བྱས་ན་དད་པ་སྨྲ་བ”ཞིག་གམ་ཆོས་གྲོགས་ཚོགས་པའི་ཚོགས་མི་སོགས་ཐལ་མཐའ་སྨྲ་བའི་གྲུབ་མཐའ་འཛིན་མཁན་གང་རུང་ཞིག་ལ་ལྕག་ཚན་གཞུས་ཏེ་མཐའ་སྤྱུགས་གཏོང་བའམ།
ཡང་ན་དབྱིན་ཏི་ཨན་པ་འཁྱམ་པོ་ཞིག་གིས་མི་རྒྱུད་དཀར་པོས་བཟོས་པའི་ཨ་རག་འཐུང་ཚོད་མ་ཟིན་པར་ཁྲོམ་ནས་ཟིང་ཆ་བསླངས་པས་ལྕག་ཚན་གཞུས་ཏེ་ཡང་བསྐྱར་ནགས་ཁྲོད་ལ་མཐར་སྐྲོད་གཏོང་བའམ། ཡང་ན་ལྷ་པ་ཞིག་སྟེ། དཔེར་ན་གདོན་འདྲེས་རྒྱུད་བརླམས་པའི་ཡུགས་ས་མ་རྒན་མོ་ཧེ་པིན་སི་ལྟ་བུ་ཞིག་འགེགས་གསོད་གདུང་མའི་སྟེང་དུ་དཔྱངས་ཏེ་འགེགས་གསོད་གཏོང་བ་སོགས་གང་རུང་ཡིན་སྲིད། གོང་སྨོས་གནས་ཚུལ་གང་དང་གང་ཞིག་འབྱུང་བའི་དབང་དུ་བཏང་ན་ཡང་། ལྟད་མོར་ལྟ་མཁན་མི་སེར་དེ་ཚོའི་གདོང་ལས་མངོན་པའི་འཁྱག་ཤུར་ཤུར་དང་ཧ་ཅང་གཟབ་ནན་གྱི་རྣམ་འགྱུར་སྐྱི་གཡའ་བ་དེ་ལ་འགྱུར་བ་ཅི་ཡང་ཡོད་མི་སྲིད། རྣམ་འགྱུར་དེ་ནི་ཏག་ཏག་ཡུལ་ལུང་དེའི་མི་རྣམས་ཀྱི་བློ་ཁ་དང་ཤིན་ཏུ་འཚམས་པ་སྟེ། ཁོ་པ་ཚོས་ཆོས་ལུགས་དང་ཁྲིམས་ལུགས་གཉིས་ངོ་བོ་དབྱེར་མེད་དུ་ལྟ་བ་དང་། ཁོ་ཚོའི་གཤིས་སྤྱོད་ལས་ཀྱང་དེ་གཉིས་ངོ་བོ་དབྱེར་མེད་དུ་འདྲེས་ཡོད་པས་སོ། །དེ་བས། སྤྱི་པའི་སྒྲིག་སྲོལ་གྱིས་གཏན་ལ་ཕབ་པའི་ཉེས་ཆད་ཆེས་ཡང་བའམ་ཆེས་ལྕི་བ་གང་ཞིག་ཡིན་ཡང་ཁོ་ཚོས་ཧ་ཅང་གཟབ་ནན་དང་ཞེད་སྣང་གི་རྣམ་འགྱུར་འཛིན་ངེས། ཉེས་གཅོད་སྟེགས་བུའི་སྟེང་གི་ཉེས་ཅན་དག་ལ་མཚོན་ན། དེ་ལྟ་བུའི་ལྟད་མོ་བའི་ཁྱུ་ཚོགས་ཤིག་ལས་བྱམས་སྙིང་རྗེ་འཐོབ་པར་རེ་བ་ནི་ཇི་འདྲའི་དཔེ་མི་སྲིད་པ་ཞིག་རེད་ཨང་། གང་ལྟར། ད་ལྟའི་དུས་སུ་མི་རྣམས་ཁྲེལ་དགོད་འཆོར་ངེས་པའི་ཉེས་ཆད་ཆུང་ངུ་ཞིག་ལའང་སྐབས་ཐོག་དེར་སྲོག་ཆད་གཅོད་པ་ལྟ་བུའི་གཟབ་ནན་གྱི་ཉམས་སྟབས་ཤིག་མངོན་སྲིད་དོ། །
འཆད་འགྱུར་གྱི་གཏམ་རྒྱུད་མགོ་རྩོམ་པའི་དབྱར་ཁའི་ཞོགས་པ་དེར། གནས་ཚུལ་ཞིག་ལ་ང་ཚོས་ངེས་པར་དོ་སྣང་བྱ་འོས་ཏེ། འཚང་ཁ་ཤིག་ཤིག་གི་མི་ཚོགས་ཁྲོད་ཀྱི་བུད་མེད་དེ་ཚོས་འབྱུང་ལ་ཉེ་བའི་ཁྲིམས་གཅོད་གང་དེར་གཞན་ལ་མེད་པའི་སྤྲོ་སྣང་ཞིག་བཅངས་འདུག་པ་དེའོ། །སྨད་གཡོགས་གྱོན་པའི་བུད་མེད་དེ་ཚོ་སྲང་ལམ་ཆེ་མ་ཆུང་གསུམ་གང་རུང་ནས་ཐོན་ཏེ་མི་ཚོགས་འདུ་སར་སྐྱོད་ཅིང་། གོ་སྐབས་གང་ཡོད་བཙལ་ཏེ་རང་ཉིད་ཀྱི་སྒེག་ལྡན་ལུས་ཕྲའི་མཚན་ཉིད་དང་འགལ་བའི་གཟུགས་པོ་འགེགས་གསོད་སྟེགས་བུ་དང་ཆེས་ཉེ་སར་འཚང་པར་བྱེད། དཔལ་ཡོན་དར་ཚད་དམའ་བའི་དུས་རབས་དེར་མཚོན་ན། ཁོ་མོ་ཚོའི་སྤྱོད་ལམ་དེ་འདྲ་དག་ཀྱང་དཔེ་ལུགས་གུས་སྲོལ་དང་འགལ་བའི་སྣང་བ་སུ་ལའང་སྐྱེ་མི་སྲིད། གནའ་བོའི་དབྱིན་ཇི་ནས་ནར་སོན་པའི་བུད་མེད་དང་བུ་མོ་རྣམས་ནི་ཁོ་མོ་ཚོའི་མི་རབས་དྲུག་བདུན་རྗེས་ཀྱི་ཚ་མོ་མཛེས་མ་ཚོ་དང་བསྡུར་ན། ཕྱིའི་སྐྱེ་གཟུགས་དང་ནང་ངང་རྒྱུད་གང་ཡང་རྩིང་ཞིང་རགས་པར་སྣང་། དེའི་རྒྱུ་མཚན་ནི། མི་རབས་ནས་མི་རབས་ལ་ཨ་མ་རྣམས་ཀྱིས་རང་ཉིད་ཀྱི་བུ་མོར་ཁྲག་རྒྱུན་བརྒྱུད་སྤྲོད་བྱེད་པའི་གོ་རིམ་ཁྲོད་དུ་གཤིས་ཀ་མཁྲེགས་པོ་ཉུང་དུ་འཕྲི་མ་ཐུབ་ན་ཡང་།
མཛེས་ཤིང་ཡལ་སླ་བའི་ཁ་སྒོ་སྐྱེ་འབྲས་དང་ཕྲ་ལ་སྒེག་པའི་ལུས་པོ་བསྐྱེད་པར་དོ་སྣང་བྱས་པས་ཡིན་སྲིད། དུས་ཀྱི་དབང་དུ་བྱས་ན། ཞོགས་པ་དེར་བཙོན་ཁང་གི་སྒོ་འགྲམ་དུ་འཚང་བཞིན་པའི་བུད་མེད་དེ་ཚོ་དང་། བུད་མེད་ཀྱི་སྐུ་ཚབ་ཡིན་པར་གྲགས་པའི་ཕོ་གཤིས་ཅན་གྱི་རྒྱལ་མོ་ཨིན་ལེ་སི་རྡའི་བར་དུ་དུས་རབས་ཕྱེད་མ་ཟིན་ཙམ་གྱི་དུས་ཡུན་ལས་ཕྱིན་མེད། ཁོ་མོ་ཚོ་ནི་རྒྱལ་མོ་དེ་དང་རིགས་རྒྱུད་གཅིག་པ་ཡིན་ཏེ། ཁོ་མོ་ཚོས་ཕ་ཡུལ་གྱི་ཚགས་ཤ་དང་ནས་ཆང་སོགས་ཕྱིའི་བཟང་བཏུང་ལས་གཞན། ད་དུང་ལེགས་བཅོས་གང་ཡང་མ་བྱས་པའི་ནང་བསམ་བློའི་བཟའ་བཅའ་རྣམས་རང་ཉིད་ཀྱི་ལུས་པོའི་ནང་ལོགས་སུ་གང་འདོད་འདོད་དུ་བརྫངས་ཡོད། ཞོགས་པ་དེའི་ཉི་ཟེར་གྱིས་འཁྱུད་པའི་ཞེང་ཁ་ཆེ་བའི་ཕྲག་པ་དང་། བོངས་ཆེ་བའི་ནུ་འབུར་དང་། དམར་ཅིང་སྒོར་བའི་ངོ་གདོང་སོགས་ཐམས་ཅད་རྒྱང་རིང་གི་གླིང་ཕྲན་རྒྱལ་ཁབ་དེ་ནས་འཚར་ལོངས་བྱུང་བ་ཤ་སྟག་ཡིན། དབྱིན་ཀེ་ལན་གསར་མའི་ས་ཆུ་ཡིས་ད་དུང་ཡང་ཁོ་མོ་ཚོའི་གཟུགས་པོ་དཀར་པོ་དང་སྐམ་རིད་དུ་བསྒྱུར་ཐུབ་མི་འདུག དེ་ལས་ཀྱང་མངོན་གསལ་གྱི་ཁྱད་ཆོས་ཤིག་ནི། སྐད་ཆ་ལབ་པར་ཕོད་ཅིང་ལབ་པར་དགའ་བ་ཙམ་མ་ཟད། ད་དུང་སྐད་གཟེངས་ཤིན་ཏུ་མཐོ་བ་དེ་རེད། དེ་རིང་ཡང་ཁོ་མོ་ཚོའི་སྨྲ་བརྗོད་ཀྱི་སྐད་གཟེངས་དང་ནང་དོན་གཉིས་ཆ་ནས་ང་ཚོ་ཧ་ལས་ཧོན་ཐོར་བཟོ་ངེས་པ་གདོན་མི་ཟ།
གྲོགས་མོ་ལྷན་རྒྱས། བདག་གིས་རང་ཉིད་ཀྱི་ལྟ་ཚུལ་ལབ་ཀྱི་ཡིན། ང་ཚོ་ལྟར་ལོ་ན་རྒན་ཞིང་མཚན་ཤས་འཁུར་མྱོང་མེད་པའི་ཆོས་ཚོགས་ཀྱི་ཚོགས་མི་ཚུལ་ལྡན་རྣམས་ལ་མཚོན་ནས་བཤད་ན། ཧ་སི་ཐིར་པེ་རན་ལྟ་བུའི་ཞབས་འདྲེན་མ་ཚོ་ལ་ཁྲིམས་ཆད་གཅོད་པ་ནི་སྤྱི་ཕན་གྱི་དོན་དག་ཡག་པོ་ཞིག་རེད། གྲོགས་མོ་ལྷན་རྒྱས། ཁྱེད་ཅག་ལ་བསམ་ཚུལ་ག་རེ་འདུག་གམ། གལ་སྲིད་ཞབས་འདྲེན་མ་དེར་ཁྲིམས་ཆད་གཅོད་པའི་དབང་ཆ་ངེད་གྲོགས་མོ་ལྔ་པོར་སྤྲོད་པའི་དབང་དུ་བཏང་ན། བཀུར་བར་འོས་པའི་དཔོན་པོ་རྣམ་པ་ཚོ་ནང་བཞིན་ཐར་བར་གཏང་སྲིད་དམ། དཀོན་མཆོག་གིས་མཁྱེན། དཔེ་ག་ལ་སྲིད་ཨང་།” བུད་མེད་ལོ་ན་ལྔ་བཅུར་སོན་པ་ཞིག་གིས་གདོང་ལ་ཁྲོ་གཉེར་བསྡུས་ཤིང་དེ་སྐད་ཟེར།
བུད་མེད་གཞན་ཞིག་གིས། “མི་རྣམས་ཀྱིས་བཤད་པ་ལྟར་ན། ཆོས་དཔོན་དེམ་སི་དེ་ཡོབ་མཆོག་ཀྱང་རང་ཉིད་ཀྱི་གདུལ་བྱའི་ཁྲོད་དུ་དོན་དག་སྡུག་པོ་དེ་འདྲ་བྱུང་བ་ལ་ཐུགས་སེམས་ཤིན་ཏུ་སྐྱོ་བཞིན་འདུག་ཟེར” ཞེས་བཤད་སོང་།
“དཔོན་པོ་རྣམ་པ་ནི་དཀོན་མཆོག་ལ་དད་མཁན་གྱི་མི་ཆེན་ཤ་སྟག་རེད་པས་བྱམས་སེམས་ཆེ་དྲགས་པ་རེད། ཉུང་མཐའ་ལ་ཡང་མེ་ཡིས་དམར་པོར་གྱུར་པའི་ལྕགས་ལེབ་ཅིག་གིས་ཧ་སི་ཐིར་པེ་རན་གྱི་དཔྲལ་བའི་ངོས་སུ་རྟགས་ཤིག་རྒྱག་དགོས་ངེས་རེད།
དེ་ལྟར་བྱས་ཚེ་ད་གཟོད་མོར་ཞེད་སྣང་ཏོག་ཙམ་སྐྱེ་སྲིད་པ་གདོན་མི་ཟ། དཔོན་པོ་ཚོས་མོའི་ཕྱུ་པའི་བྲང་ཁར་རྟགས་ཅི་ཞིག་བཙེམས་ཡོད་རབས་ཟེར་མོད། དེ་ཙམ་ལ་འཆལ་མོ་དེས་སྣང་དོགས་བྱེད་ག་ལ་སྲིད། ཡིད་མི་ཆེས་ན་ལྟོས་སྡོད་དང་། འཆལ་མོ་དེས་བྲང་ལ་འདོགས་བྱེད་ཀྱི་རྒྱན་ཆ་གང་རུང་ཞིག་གིས་རྟགས་དེ་གབ་སྟེ་སྔ་རྒྱུན་ལྟར་འཆལ་སྤྱོད་ལ་གཞུག་ངེས་པ་ཐག་གིས་ཆོད།” བུད་མེད་དར་མ་ཞིག་གིས་དེ་ལྟར་ཟེར།
ཕྲུ་གུ་པང་དུ་འཁྱེར་བའི་བུད་མེད་ལོ་གཞོན་ཞིག་གིས་སྐད་ཆུང་ངུས། “མོས་རྟགས་དེ་སྦ་འདོད་ན་སྦེད་དུ་ཆུགས་ཀྱང་། སེམས་ཀྱི་སྡུག་བསྔལ་ཇི་ལྟར་ཡང་སེལ་ཐབས་ཡོད་པ་མ་རེད” ཟེར།
“ང་ཚོས་མོ་ལ་རྟགས་ཅི་ཞིག་བརྒྱབ་ཡོད་མེད་བཤད་པས་སྙིང་པོ་ཅི་ཡོད། རྟགས་དེ་མོའི་བྲང་གི་ལྭ་བའི་སྟེང་དུ་བཙེམས་ཡོད་ཀྱང་རུང་། དཔྲལ་བའི་ཤ་སྐྱིའི་སྟེང་དུ་ཕབ་ཡོད་ཀྱང་རུང་། སྙིང་པོ་ཡོད་པ་མ་རེད།” སྐབས་དེར་བུད་མེད་ཅིག་གིས་སྐད་ཅོར་བརྒྱབ་སོང་། མོ་ནི་རང་གིས་རང་ཉིད་ཁྲིམས་དཔོན་ཡིན་པར་རློམ་མཁན་བུད་མེད་དེ་ཚོའི་ཁྲོད་ཀྱི་སྐྱེ་འབྲས་ངན་ཤོས་དང་སེམས་པ་རྩུབ་ཤོས་དེ་རེད། མོས་མུ་མཐུད་དུ། “འཆལ་མོ་དེས་ང་ཚོའི་ཞབས་འདྲེན་ཞུ་ཚར་བས་ངེས་པར་སྲོག་ཐོག་ཏུ་གཏང་འོས། གནས་ཚུལ་དེའི་རིགས་ལ་ཐེ་གཏོགས་བྱེད་པའི་ཁྲིམས་ཤིག་མེད་པ་ཨེ་རེད། དེ་འདྲ་ག་ལ་ཡིན། 《ཡེ་ཤུའི་གསུང་རབ》དང་ཆོས་ཁྲིམས་ལས་གསལ་ཐིང་ཐིང་གསུང་ཡོད་པ་མིན་ནམ། ཁྲིམས་ཡོད་བཞིན་དུ་ལག་བསྟར་མི་བྱེད་པའི་དཔོན་པོ་དེ་ཚོའི་ལྕམ་མོ་དང་སྲས་མོ་དག་ལ་ཡང་མ་འོངས་པར་འཆལ་སྤྱོད་དེའི་རིགས་ལོབས་ངེས་རེད། དུས་དེར་རང་སྡུག་རང་གིས་ཉོ་དགོས་ཁེལ་གྱི་རེད” ཟེར།
“ཨ་ཙི། དཀོན་མཆོག་གིས་མཁྱེན། ཨ་ཅག་ལགས། ཁྱོད་ཅག་བུད་མེད་ཚོར་འགེགས་གསོད་སྟེགས་བུ་ལས་ཐོབ་པའི་བསླབ་བྱ་མ་གཏོགས་བག་ཡོད་གཤིས་བཟང་གཞན་གང་ཡང་མེད་པ་ཨེ་རེད། སྐད་ཆ་སྡུག་པོ་དེ་འདྲ་ལབ་རྒྱུ་ཡོད་པ་མ་རེད། ཏོག་ཙམ་ཁ་རོག་བཞུགས་རོགས། ལྷན་རྒྱས་གཟིགས་དང་། བཙོན་ཁང་གི་སྒོ་ཟྭ་འབྱེད་ཀྱིན་འདུག
ལྕམ་ཧ་སི་ཐིར་པེ་རན་ཕྱི་ལོགས་སུ་ཐོན་ཡོང་གི་རེད།” མི་ཚོགས་ཁྲོད་ནས་སྐྱེས་པ་ཞིག་གིས་དེ་ལྟར་སྐད་བརྒྱབ་སོང་།
བཙོན་ཁང་གི་སྒོ་ནང་ལོགས་ནས་ག་ལེར་ཕྱེ་སོང་། ཉི་འོད་ཁྲོད་གྲིབ་གཟུགས་ཤིག་དང་འདྲ་བར་ཆེས་ཐོག་མར་ཐོན་ཡོང་མཁན་ནི་གཡོ་སྒྱུ་དང་གདུག་རྩུབ་ཀྱིས་ཁེངས་པའི་བཙོན་རའི་དཔོན་ཆུང་རེད། ཁོས་སྐེད་དུ་རལ་གྲི་བཏགས་ཤིང་ལག་ཏུ་དབང་ཆའི་འཁར་རྒྱུག་ཐོགས་འདུག ཆ་བྱད་དེས་དྭངས་གཙང་ཆོས་ལུགས་པའི་ཆོས་ཁྲིམས་ཀྱི་གདུག་རྩུབ་མཚོན་ཞིང་། ཁོའི་ལས་ཀ་ནི་ཁྲིམས་དང་འགལ་བའི་ཉེས་ཅན་ལ་ཁྲིམས་ཆད་གཅད་རྒྱུ་དེ་རེད། སྐབས་དེར། ཁོས་ལག་གཡོན་མས་དབང་ཆའི་འཁར་རྒྱུག་བསྒྲེངས་ཤིང་། ལག་གཡས་པས་བུད་མེད་ཅིག་གི་ཕྲག་པ་ནས་འཇུས་ཏེ་མདུན་ལ་འཁྲིད་ཡོང་། ཡིན་ཡང་བཙོན་ཁང་གི་སྒོ་འགྲམ་དུ་བསླེབས་པའི་ཚེ། བུད་མེད་དེས་རང་ཉིད་ཀྱི་ལྷན་ཅིག་སྐྱེས་པའི་རང་གཤིས་དང་རྩིས་ཐང་གི་ཟིལ་ཤུགས་ཀུན་ལ་བསྟན་པ་སྟེ། བཙོན་རའི་དཔོན་ཆུང་ཕར་འཕུད་རྒྱག་བརྒྱབ་ཅིང་རང་འགུལ་གྱིས་ཕྱི་ལོགས་སུ་ཐོན་ཡོང་། མོའི་པང་དུ་ཟླ་ངོ་གསུམ་ལ་སོན་མ་སོན་ཙམ་གྱི་ཁྱེའུ་ཞིག་འཁྱེར་འདུག ཁྱེའུ་དེས་མིག་ཟུང་ཟིམ་ཟིམ་བྱེད་ཅིང་ངོ་གདོང་ཆུང་ཆུང་དེ་ཕར་འཁོར་ཚུར་འཁོར་གྱིས་ཉི་འོད་ལ་གཡོལ་གྱིན་འདུག
སྙིང་རྗེ་བའི་ཁྱེའུ་མོ་དེས་སྐྱེས་པ་ནས་ད་བར་དུ། བཙོན་ཁང་གི་མུན་ནག་མ་གཏོགས་འོད་སྣང་ཁྱོན་ནས་མཐོང་མྱོང་མེད་པས་ཉི་འོད་མིག་ལ་གཟན་གྱི་ཡོད་པ་རེད།
ཁྱེའུ་དེའི་ཨ་མ་ཡིན་པའི་བུད་མེད་ལོ་གཞོན་དེ་བཙོན་ཁང་གི་ཕྱི་ལོགས་སུ་ཐོན་ཞིང་མི་ཚོགས་ཀྱི་མདུན་དུ་འགྲེང་བའི་སྐད་ཅིག་དང་པོར་ཕྲུ་གུ་བྲང་ལ་དམ་པོར་སྦྱར་སོང་། མོས་དེ་ལྟར་བྱེད་དོན་ནི་ཕྲུ་གུར་བརྩེ་བའི་ཡུམ་གཤིས་ཀྱི་དབང་གིས་མིན་པར་བྲང་ཁའི་ངོ་ཚ་འོས་པའི་རྟགས་དེ་སྦ་བའི་ཆེད་དུ་ཡིན་པར་སྣང་། ཡིན་ཡང་། མོས་དེ་མ་ཐག་རང་ཉིད་ཀྱི་ཕྲུ་གུ་དེ་མ་གཞི་ནས་ངོ་ཚའི་མཚོན་རྟགས་གསོན་པོ་ཞིག་ཡིན་པ་ཚོར་ཞིང་།
ངོ་ཚའི་མཚོན་རྟགས་ཤིག་འཁྱེར་ཏེ་ངོ་ཚའི་མཚོན་རྟགས་གཞན་ཞིག་སྦ་བར་འདོད་པ་ནི་འཁྲུལ་སྣང་ཡིན་པ་ཚོར་བས། ལག་པ་ཡ་གཅིག་གིས་ཕྲུ་གུ་སྐྱོར་ཏེ་བསྡད་སོང་། མོའི་ངོ་གདོང་ཚ་ལམ་ལམ་བྱེད་ཀྱིན་ཡོད་ན་ཡང་སྣང་བ་མཐོན་པོའི་འཛུམ་མདངས་དང་བཅས་གྲོང་གཅིག་པའི་སྡོད་དམངས་དང་གྲོང་པ་ཁྱིམ་མཚེས་རྣམས་ལ་ཕར་ལྟད་མོ་བལྟས་སོང་།
མོའི་ཕྱུ་པའི་བྲང་ཁར་རས་ཆ་དམར་པོས་གྲུབ་ཅིང་གོས་སྐུད་སེར་པོས་མཐའ་རྒྱན་དྲུབས་པའི་དབྱིན་ཡིག་གི་གསལ་བཤད་ཡི་གེ “ཨེད།” "དམར་པོ་ཞིག་གསལ་ལེར་མངོན།
གསལ་བཤད་ཡི་གེ་དེའི་བཟོ་རྩལ་ཤིན་ཏུ་ཡག་པོ་འདུག་པས་མོའི་ལུས་སྟེང་གི་རྒྱན་ཆ་ཡག་ཤོས་ཆགས་འདུག མོའི་ཕྱུ་པ་ཡང་མིག་ལ་མཛེས་ཤིང་དཔེ་གསར་གྱི་ཁྱད་ཆོས་མངོན་པར་གསལ། འོན་ཀྱང་། རྣམ་པ་མཆོར་པོ་དེ་མི་སེར་སྤེལ་ཡུལ་དེའི་གྲོན་ཆུང་ཆོག་ཤེས་ཀྱི་ཆོས་ཁྲིམས་དང་ཁྱོན་ཡོངས་ནས་འགལ་ཡོད་པ་ཞིག་རེད།
མོའི་སྐྲ་ལོ་སྟུག་པོ་ཉི་འོད་འོག་ཏུ་ནག་ཀྲིག་ཀྲིག་བྱེད། ཁ་སྒོ་སྐྱེ་འབྲས་ཤིན་ཏུ་མཚར་ཞིང་བུད་མེད་ལོ་གཞོན་དེའི་ལུས་པོ་ཕྲ་ལ་རིང་བ་དང་སྒེག་པའི་རྩེར་སོན་པ་ཞིག་འདུག
གླག་མོའི་གཤོག་ཟུང་བརྐྱངས་འདྲའི་སྨིན་མའི་འོག་གི་གནག་སྣུམ་གྱི་མིག་ཟུང་གིས་མི་སེམས་ཀུན་ནས་འཕྲོག་པར་བྱེད། སྐབས་ཐོག་དེའི་སྤྱི་ཚོགས་ཀྱི་ཚད་གཞི་ལྟར་བྱས་ན་ཡང་། མཐོ་རིམ་ལྕམ་སྐུ་ཞབས་ཀྱི་ཉམས་བཟང་ཡོངས་སུ་ཚང་འདུག ད་ལྟའི་མི་རྣམས་ཀྱི་སེམས་སུ་གནའ་བོའི་ལྕམ་སྐུ་ཞབས་ཀྱི་མཛེས་པ་དེའི་རིགས་ནི་སྒེག་པ་དང་འཇམ་པ་སོགས་སྨྲ་བསམ་བརྗོད་འདས་ཀྱི་ཉམས་བཟང་རིགས་ཤིག་ཡིན་པར་འདོད་ཀྱི་ཡོད་ན་ཡང་། སྐབས་ཐོག་དེར་ཚུལ་ལྡན་ལྷུན་ཆགས་ཀྱི་གཤིས་སྤྱོད་ཙམ་ལ་ངོས་འཛིན་གྱི་ཡོད་པ་རེད། སྐབས་ཐོག་དེའི་གོ་བ་ལེན་སྟངས་ལྟར་བྱས་ན་ཡང་། བཙོན་ཁང་ལས་ཐོན་ཡོང་བའི་ཉིན་དེ་ནི་ཧ་སི་ཐིར་པེ་རན་ལྕམ་སྐུ་ཞབས་ཤིག་དང་ཆེས་འདྲ་ཤོས་ཀྱི་དུས་སྐབས་ཡིན་ངེས་རེད། དེ་སྔོན་མོ་རང་མཐོང་མྱོང་མཁན་རྣམས་ཀྱི་སེམས་སུ། མནར་གཅོད་མི་བཟད་པ་མྱངས་པའི་དབང་གིས་མོའི་ཉམས་བཟང་སྔར་ནས་ཤོར་ཚར་ཡོད་ངེས་བསམ་གྱི་ཡོད་ན་ཡང་། དངོས་སུ་མཐོང་དུས་གཞི་ནས་ཧང་སང་སོང་། རྒྱུ་མཚན་ནི་ཁོ་ཚོས་མཐོང་བ་ནི་མཛེས་པའི་རང་གཟུགས་ཡིན་ཞིང་། མཛེས་པའི་འོད་སྣང་གིས་མོའི་གོད་ཆག་དང་ནག་ཉེས་ཀྱང་ཡོངས་སུ་བཀབ་ཡོད་པའི་ཉམས་སྣང་སྟེར་བས་སོ། །དེ་ལྟ་ན་ཡང་།
རྫི་གསང་རྣོ་བའི་ལྟད་མོ་བ་དག་གིས་མོའི་སྡུག་བསྔལ་དྲག་པོ་དེ་མཐོང་ཐུབ་ཡོད་ངེས།
བཙོན་ཁང་དུ་རང་ཉིད་ཀྱི་ནུས་རྩལ་སྤྱད་དེ་བཟོས་པའི་ཕྱུ་པ་དེ་ནི་མོས་ཆེད་དུ་དེ་རིང་གི་འདུ་ཚོགས་ལ་གྲ་སྒྲིག་བྱས་པ་ཞིག་རེད། དེའི་བཟོ་བཀོད་ཐད་ཀྱི་རང་ཤེད་ཚ་པོ་དང་དཔེ་གསར་གྱི་ཁྱད་ཆོས་དེས་མོ་རང་གི་བསམ་བློའི་ཆུ་ཚད་མཚོན་ཞིང་། དེ་བས་ཀྱང་རེ་ཐག་རྦད་དེ་ཆད་རྗེས་ཀྱི་གང་དང་ཅི་ལ་ཡང་འཛེམ་མི་འདོད་པའི་སེམས་ཁམས་དེ་སྟོན་ཐུབ་ཡོད་སྣང་སྟེར། ཡིན་ཡང་། དེར་འདུས་ཀྱི་མི་ཡོད་དོ་ཅོག་གི་མིག་ཟུང་འགུག་བྱེད་དང་ལྕམ་ཧ་སི་ཐིར་པེ་རན་སྔ་རྒྱུན་དང་མི་འདྲ་བ་བཟོ་བྱེད་ནི། མོའི་ཕྱུ་པའི་བྲང་ཁར་དྲུབས་ཡོད་པའི་ཡིག་འབྲུ་དམར་པོ་བཀྲག་མདངས་ལྡན་པ་དེ་རེད། རྐྱེན་དེའི་དབང་གིས། སྔོན་ཆད་ལྕམ་ཧ་སི་ཐིར་པེ་རན་ངོ་ཤེས་མཁན་དག་གི་སེམས་སུ་ཡང་དེ་རིང་ཡང་བསྐྱར་མོ་རང་ངོ་ཤེས་པ་ལྟ་བུའི་ཉམས་སྣང་འབྱུང་གིན་ཡོད། ཡིག་འབྲུ་དམར་པོ་དེར་སྒྱུ་འཕྲུལ་གྱི་སྟོབས་ཁྱད་པར་ཅན་ཞིག་ལྡན་པ་འདྲ་སྟེ། དེས་ལྕམ་ཧ་སི་ཐིར་པེ་རན་རྒྱུན་ལྡན་གྱི་མི་དང་མིའི་འབྲེལ་བའི་ཁྲོད་ནས་མཐར་སྐྲོད་བཏང་སྟེ་མོ་རང་ཁོ་ནར་དབང་བའི་ཁོར་ཡུག་ཅིག་ཏུ་བཀག་སྐྱིལ་བྱས་སོང་།
“མོའི་ལག་རྩལ་མཐོ་བ་ལ་ཨང་། འཚེམ་བུ་ཡག་པོ་ཧ་ལས་པ་བརྒྱབ་འདུག
ཚ་མེད་པའི་ཁྱི་མོ་འདིས་ད་དུང་ངོམ་སོ་རྒྱག་གིན་པ་མི་མཐོང་ངམ། ད་བར་དུ་མོ་ལུས་བླངས་པ་སུ་ཞིག་གིས་ཀྱང་རང་ཉིད་འདི་ལྟར་ཁྲོམ་སྟོན་བྱས་མྱོང་ཡོད་པ་མ་རེད། ཨ་ཙི་ཙི། གྲོགས་མོ་ཚོ། འཆལ་མོ་འདིས་མངོན་སུམ་འཛེམ་མེད་ཀྱི་སྒོ་ནས་བཀུར་བར་འོས་པའི་དཔོན་པོ་རྣམ་པར་ཟུར་ཟ་བྱེད་པ་མ་རེད་དམ། ཁོང་རྣམ་པས་ཐུགས་ཐག་བཅད་པའི་ཁྲིམས་ཆད་ལ་བརྟེན་ནས་རང་ཉིད་ངོམ་སོ་རྒྱག་གིན་པ་མི་མཐོང་ངམ།” ཟུར་ཞིག་ཏུ་སྡོད་པའི་བུད་མེད་ཅིག་གིས་དེ་ལྟར་སྐད་བརྒྱབ་སོང་།
སྐབས་དེར། གདོང་ལ་ཁྲོ་གཉེར་བསྡུས་པའི་རྒན་མོ་ཞིག་གིས་འདི་སྐད་དུ། “ངའི་ལྟ་ཚུལ་ཡིན་ན། ང་ཚོས་ལྕམ་ཧ་སི་ཐིར་པེ་རན་གྱི་ཕྱུ་པ་དཔེ་གསར་དེ་མོའི་སྒེག་ལྡན་གྱི་ལུས་པོའི་སྟེང་ནས་མར་བཤུས་ཏེ་དམར་རྗེན་བཟོ་དགོས་ངེས་རེད། དེ་ལྟར་བྱས་ཚེ་འཚེམ་དྲུབ་ཁྱད་མཚར་བརྒྱབ་ཡོད་པའི་ཡིག་འབྲུ་དམར་པོ་དེ་ཡང་བཤུ་དགོས་པས་ཅི་ཞིག་བྱ་ཞེ་ན།
ངས་རང་ཉིད་ཀྱི་གྲུམ་བུའི་ནད་གསོ་ཆེད་དཀྲིས་མྱོང་བའི་རས་དུམ་ཧྲུལ་པོ་ཞིག་གནང་སྦྱིན་བྱེད་འདོད་ཡོད། ཡིག་འབྲུ་དམར་པོ་དེ་རས་ཧྲུལ་དེའི་ངོས་སུ་དྲུབས་ན་ད་གཟོད་འོས་ཤིང་འཚམས་པ་ཞིག་རེད"” ཟེར།
“ཨ་ཙི། ཁྱིམ་མཚེས་ཡག་པོ་ཚོ། ཏོག་ཙམ་ཁ་རོག་བཞུགས་དང་། ཚིག་རྩུབ་མོ་དེ་འདྲ་མོ་རང་གིས་མ་ཐོས་པ་གནོངས་དང༌། འཚེམ་དྲུབ་བརྒྱབ་ཡོད་པའི་ཡིག་འབྲུ་དམར་པོ་དེའི་ཁབ་སྐུད་རེ་རེ་ཡིས་མོའི་སེམས་གཏིང་ལ་གཙག་གིན་ཡོད་ངེས་རེད” ཅེས་བུད་མེད་དེ་ཚོའི་ཁྲོད་ཀྱི་ལོ་ན་གཞོན་ཤོས་དེས་རོགས་པ་ཚོའི་ཁ་བཀག་སོང་།
སྐབས་དེར། ངོ་གདོང་གདུག་རྩུབ་ཀྱིས་ཁེངས་པའི་བཙོན་རའི་དཔོན་ཆུང་གིས་འཁར་རྒྱུག་འཕྱར་ཙམ་དང་བཅས། “ལྷན་རྒྱས། ལམ་ཁ་མ་བཀག་རོགས། འོ་བརྒྱལ་བཟོས་སོང་། ང་ཚོ་ཕར་གཏང་རོགས། ངས་ལྷན་རྒྱས་ལ་ཁས་བླང་ཆོག བདག་གིས་ལྕམ་ཧ་སི་ཐིར་པེ་རན་ཕོ་མོ་རྒན་གཞོན་སུས་ཀྱང་མཐོང་ཐུབ་ས་ཞིག་ནས་འགྲེང་བཅུག་ཆོག
ལྷན་རྒྱས་ཀྱིས་མོའི་ཕྱུ་པ་སྙིང་རྗེ་བོ་དེ་གསལ་བོར་མཐོང་ཐུབ་ངེས་ཡིན། ཕྱི་དྲོའི་དུས་ཚོད་དང་པོའི་བར་དུ་ལྟད་མོ་ཡིད་ཚིམ་པ་ཞིག་ལྟོས་ཤིག ལས་འབྲས་ཚུལ་བཞིན་བྱེད་པའི་མ་སད་ཆོ་སབ་ཞིང་ཆེན་གྱི་མི་སེར་སྤེལ་ཡུལ་ལ་རྟེན་འབྲེལ་ཞུ། ནག་ཉེས་ཡོད་རྒུ་ཉི་འོད་འོག་ཏུ་ཁྲོམ་སྟོན་ཐུབ་པ་བྱུང་སོང་། ཚུར་ཤོག་ཅིག ལྕམ་ཧ་སི་ཐིར་པེ་རན་ལགས། ཁྲོམ་ར་ལ་ཕྱིན་ཏེ་ཁྱོད་ཀྱི་ཡིག་འབྲུ་དམར་པོ་དེ་སྐྱེ་འགྲོ་ཀུན་གྱི་མིག་ལ་བཤམས་སྟོན་བྱའོ” ཞེས་སྐད་ཅོར་བརྒྱབ་སོང་།
ལྟད་མོར་ལྟ་མཁན་མི་ཚོགས་ཁྲོད་ནས་ལམ་བུ་ཞིག་ག་ལེར་ཕྱེ་སོང་། ལྕམ་ཧ་སི་ཐིར་པེ་རན་བཙོན་རའི་དཔོན་ཆུང་གི་རྗེས་སུ་འབྲངས་ཤིང་། དེའི་རྗེས་སུ་གདོང་ལ་ཁྲོ་གཉེར་བསྡུས་པའི་སྐྱེས་པ་དང་བྱད་བཞིན་གདུག་རྩུབ་ཀྱིས་ཁེངས་པའི་བུད་མེད་དག་གིས་གྲུབ་པའི་ཟང་ཟིང་ལང་ལོང་གིས་རུ་དཔུང་ཞིག་འབྲངས་འདུག ཁོ་ཚོ་མཉམ་དུ་ལྕམ་ཧ་སི་ཐིར་པེ་རན་ལ་ཁྲིམས་ཆད་གཅོད་སའི་ཡུལ་ག་ལ་བ་དེར་སྐྱོད་པར་བྱེད། མཚར་སྣང་རྒོད་པའི་བྱིས་པ་སྐོར་ཞིག་ཀྱང་དེར་བསླེབས་འདུག ཁོ་ཚོས་རྒྱུ་མཚན་གསལ་པོ་ཤེས་ཀྱི་མེད་ན་ཡང་། སློབ་གྲྭས་ཅི་ཡིན་མེད་པར་ཉིན་ཕྱེད་ལ་གུང་གསེང་བཞག་པས་མི་ཚོགས་འདུ་སར་ཡོང་རྒྱུའི་སྐལ་བ་ལྡན་པ་རེད། ཁོ་ཚོ་མདུན་དུ་རྒྱུག་ཞོར་དུ་ལྕམ་ཧ་སི་ཐིར་པེ་རན་གྱི་གདོང་དང་པང་གི་ཁྱེའུ། བྲང་ཁའི་ཡིག་འབྲུ་དམར་པོ་བཅས་ལ་ཡང་ཡང་ཕྱི་མིག་ལྟ་བར་བྱེད། བཙོན་ཁང་དང་ཁྲོམ་རའི་བར་དུ་ལམ་ཐག་རིང་པོ་མེད། ཡིན་ཡང་ཉེས་ཅན་བཙོན་མ་ཞིག་གི་ངོས་ནས་བཤད་ན། ནམ་མཁའི་མཐའ་ལ་བགྲོད་པ་ལས་ཀྱང་རིང་ངེས་ཏེ། རྒྱུ་མཚན་ནི། མོས་མགོ་བོ་དགྱེ་ཞིང་གོམ་ཞེང་ཆེན་པོས་སྐྱོད་ཀྱིན་ཡོད་ན་ཡང་། རང་ཉིད་དམན་པར་ལྟ་མཁན་གྱི་མི་ཚོགས་ཤིག་གི་མིག་མདུན་ནས་གོམ་གང་མདུན་དུ་སྤོ་བའང་སྡུག་བསྔལ་གྱི་མེ་འོབས་ཐེངས་གཅིག་བརྒྱུད་པ་དང་མཚུངས་པས་རེད། རང་ཉིད་ཀྱི་སྙིང་དམར་པོ་གསོན་པོར་བཏོན་ཏེ་མི་ཚོགས་ལ་རྡོག་རོལ་གཏོང་དུ་འཇུག་གིན་པ་ལྟ་བུའི་ཉམས་སྣང་ཡང་ཡང་བྱུང་། ཡིན་ན་ཡང་། ང་ཚོ་མིའི་རིགས་ཀྱི་རྒྱུད་ན་ལྷན་སྐྱེས་ཀྱི་རང་བཞིན་ཁྱད་མཚར་བ་ཞིག་ཡོད་པ་སྟེ། སྐྱེ་བོ་སུ་ཞིག་གིས་སྡུག་བསྔལ་ཆེན་པོ་གང་ཞིག་མྱོང་བའི་གནས་སྐབས་དེར་སྡུག་བསྔལ་གྱི་ཚོར་བ་ཤུགས་ཆེ་ཤོས་མི་སྐྱེས་པར་དེ་ལས་ལྡོག་སྟེ་ཕྱིས་སུ་ད་གཟོད་བསམས་ཤིང་བསམས་ཤིང་སྡུག་བསྔལ་ཤུགས་ཆེན་པོ་སྐྱེ་སྲིད་པ་དེའོ། །རང་བཞིན་དེའི་བཀའ་དྲིན་ལ། ལྕམ་ཧ་སི་ཐིར་པེ་རན་གྱིས་བློ་བག་ཡངས་པོའི་ངང་ལ་སྡུག་བསྔལ་བའི་གནས་སྐབས་བཟོད་གླགས་མེད་པ་དེ་བསྐྱལ་ཐུབ་ཙམ་བྱུང་སྟེ།
ཁྲོམ་རའི་ནུབ་ཁུལ་གྱི་འགེགས་གསོད་སྟེགས་བུའི་མདུན་དུ་བསླེབས། འགེགས་གསོད་སྟེགས་བུ་དེ་ནི་ཆོས་ཁང་གི་མེད་དུ་མི་རུང་བའི་ཆ་ཤས་ཤིག་ཡིན་པ་ཇི་བཞིན་པོ་སི་ཐེན་གྱི་ཆོས་ཁང་སྔ་ཤོས་དེའི་བྱ་འདབ་འོག་ཏུ་སྐྱ་ཡོར་རེར་འགྲེང་འདུག
དོན་དངོས་སུ། འགེགས་གསོད་སྟེགས་བུ་དེ་ནི་ཁྲིམས་གཅོད་མ་ལག་ཆེན་པོའི་གྲུབ་ཆ་ཞིག་རེད། མི་རབས་གཉིས་གསུམ་རྗེས་ཀྱི་དེ་རིང་། ང་ཚོའི་འདུ་ཤེས་ཁྲོད་དུ་དེ་ནི་ལོ་རྒྱུས་དང་སྲོལ་རྒྱུན་གྱི་དྲན་གསོ་ཙམ་ཡིན་ན་ཡང་། སྐབས་ཐོག་དེར་ཧྥ་རན་སེའི་གསར་བརྗེ་ཆེན་མོའི་སྐབས་ཀྱི་འཇིགས་སྐུལ་ཚོགས་པའི་སྐེ་གཅོད་སྟེགས་བུ་དང་འདྲ་བར་མི་རྣམས་ལ་བསླབ་བྱ་གཏོང་བའི་ཡོ་བྱད་གལ་ཆེན་ཞིག་རེད། མདོར་ན། འགེགས་གསོད་སྟེགས་བུ་དེ་ནི་ཉེས་ཅན་ཁྲོམ་སྟོན་བྱ་ཡུལ་རེད། སྟེགས་བུའི་སྟེང་དུ་ཁྲིམས་གཅོད་འཕྲུལ་ཆས་ཀེ་རེར་བསླངས་འདུག་པའི་སྟེང་དུ་ལྕེབས་ཐག་བྲེས་འདུག ལྕེབས་ཐག་གི་ཨ་ལོང་ཆེ་ཆུང་ནི་ཏག་ཏག་མི་ཞིག་གི་མགོ་བོ་ནང་ལོགས་སུ་བརྒྱུ་ཐུབ་ཙམ་འདུག དེ་ནི་ཉེས་ཅན་འགེགས་གསོད་བཏང་རྗེས་བར་སྣང་ལ་དཔྱངས་ཏེ་ཁྲོམ་སྟོན་བྱེད་བདེ་པོ་ཡོང་བའི་ཆེད་དུ་རེད། ལྕགས་དང་ཤིང་ལས་གྲུབ་པའི་འཕྲུལ་ཆས་དེས་རང་ཉིད་ཀྱི་ལས་སྐལ་ཏེ།
ཚེ་སྲོག་གི་རྩིས་ཐང་ལ་རྡོག་རོལ་གཏོང་བའི་འཇོན་ནུས་རྩལ་དུ་སྤྲུགས་ཡོད། ཁོ་བོའི་ལྟ་ཚུལ་ལ། ཉེས་ཅན་གདུག་པ་ཅན་ཇི་འདྲ་ཞིག་ལ་ཁྲིམས་ཆད་ལྕི་མོ་གང་འདྲ་ཞིག་གཅོད་ན་ཡང་། རྩུབ་སྤྱོད་འདི་ལས་ལྷག་པའི་མི་གཤིས་དང་འགལ་བ་ཞིག་ཡོད་མི་སྲིད་སྙམ། རྒྱུ
མཚན་ནི། ཉེས་ཅན་ལ་རང་གི་ནོངས་འགྱོད་ཀྱིས་གདུང་བའི་ངོ་གདོང་སྦ་བའི་ཁེ་དབང་ཙམ་ཡང་མི་སྟེར་བས་སོ། །དེ་ལས་ལྷག་པའི་སྡིག་ཏོའི་བསམ་སྦྱོར་རྩུབ་མོ་གཞན་ཞིག་ཡོད་སྲིད་དམ། ཡང་གཅིག་བཤད་ན། དེ་ནི་ཏག་ཏག་ཁྲིམས་གཅོད་རིགས་དེའི་མཐར་ཐུག་གི་དམིགས་ཡུལ་ཁོ་ན་མ་རེད་དམ། དེ་ལྟ་ན་ཡང་། ལྕམ་ཧ་སི་ཐིར་པེ་རན་གྱི་ཁྲིམས་ཆད་ནི་རྒྱུན་ལྡན་གྱི་ཉེས་ཅན་རྣམས་དང་འདྲ་བར་སྟེགས་བུའི་སྟེང་དུ་དུས་བཅད་ལྟར་འགྲེང་བསྡད་དེ་མི་རྣམས་ལ་ལྟད་མོ་ལྟ་རུ་འཇུག་པ་ཙམ་ཡིན་པས། སྐྱུག་བྲོ་བའི་འཕྲུལ་ཆས་དེའི་གདུག་རྩུབ་འོག་ཏུ་སྐེ་ལ་ལྕེབས་ཐག་བྲེས་ཏེ་འགེགས་གསོད་གཏོང་བའི་མནར་གཅོད་མྱང་དགོས་མེད། མོས་རང་ཉིད་ཀྱིས་གནས་སྐབས་དེར་ཅི་ཞིག་བྱ་དགོས་མིན་གསལ་ཐིང་ཐིང་ཤེས་ཀྱི་ཡོད་པས། མ་སྐུལ་དང་བླངས་ཀྱིས་ས་ངོས་ལས་མི་ཚད་གཅིག་གིས་མཐོ་བའི་སྟེགས་བུའི་སྟེང་འཛེགས་ཏེ་རང་ཉིད་བརྒྱ་འདུས་སྟོང་ཚོགས་ཀྱི་མིག་ལ་བཤམས་སོང་།
གལ་སྲིད་དེར་འདུས་ཀྱི་དྭངས་གཙང་ཆོས་ལུགས་པའི་ཁྲོད་དུ་རོམ་གྱི་གནམ་བདག་ཆོས་ལུགས་པ་ཞིག་ཡོད་པའི་དབང་དུ་བཏང་ན། མིག་མདུན་གྱི་ཕྱུ་པ་མཆོར་པོ་གྱོན་ཞིང་ཁྱེའུ་པང་དུ་བཟུང་བའི་བུད་མེད་མཛེས་མ་དེ་མཐོང་མ་ཉིད་དུ། རི་མོ་པ་རིམ་བྱོན་གྱིས་ཐང་གར་བཞེངས་མྱོང་བའི་ཡེ་ཤུའི་སྐྱེད་ཡུམ་འཕགས་མ་ཡིད་ལ་དྲན་པར་ངེས། འཕགས་མས་པང་གི་ཕྲུ་གུ་མི་ཡུལ་ལ་གསོལ་རས་གནང་སྟེ་འཇིག་རྟེན་པའི་ནག་ཉེས་སེལ་ཐབས་གནང་བ་རེད་མོད། འོན་ཀྱང་དེ་རིང་མི་རྣམས་ཀྱིས་བུད་མེད་ཅིག་ལ་རང་ཆས་སུ་ཡོད་པའི་ཆེས་བླ་མེད་ཀྱི་ངང་རྒྱུད་དག་ཐལ་བའི་རྡུལ་དུ་རླག་གིན་འདུག དེའི་མཇུག་འབྲས་ནི།
བུད་མེད་ལོ་གཞོན་དེའི་མཚར་སྡུག་བཅོམ་པའི་དབང་གིས་འཇིག་རྟེན་སྔར་བས་ཀྱང་མུན་པར་འགྱུར་ཞིང་། མོས་བཙས་པའི་ཁྱེའུ་དེ་དམན་པར་འཛིན་པའི་བསམ་བློའི་དབང་གིས་འཇིག་རྟེན་སྔར་བས་ངན་རུལ་དུ་འགྱུར་ངེས་པ་དེའོ། །
གལ་ཏེ་མིའི་རིགས་ཀྱི་སྤྱི་ཚོགས་རུལ་སུངས་ཀྱིས་ཕྱི་སྦགས་ནང་སྦགས་བྱས་མེད་ཚེ། བསམ་སྦྱོར་སྡིག་ཏོ་ཅན་དང་མིའི་རྩིས་ཐང་ལ་རྡོག་རོལ་གཏོང་བའི་ཚུལ་ལ་ལྟད་མོར་ལྟ་དུས་དགོད་ཁ་འཆོར་བ་ལྟ་ཅི། དེ་ལས་ལྡོག་སྟེ་མི་སེམས་ལ་ཞེད་སྣང་བསྐྱེད་པར་ངེས། ལྕམ་ཧ་སི་ཐིར་པེ་རན་གྱི་རྩིས་ཐང་ལ་རྡོག་རོལ་གཏོང་བའི་ངང་ཚུལ་ལ་ལྟད་མོ་ལྟ་མཁན་ཚོར་མཚོན་ན། གལ་ཏེ་དེ་རིང་མོ་ལ་སྲོག་ཁྲིམས་གཅོད་པའི་དབང་དུ་བཏང་ན་ཡང་། གསོད་པའི་གོ་རིམ་ཧྲིལ་པོར་ཁོ་པ་ཚོས་འཁྱག་ཤུར་ཤུར་དུ་ལྟད་མོར་བལྟས་ཏེ་སྡོད་ངེས། སུས་ཀྱང་ཁྲིམས་ཆད་ལྕི་དྲགས་ཚུལ་སྐོར་ཚིག་ཟུར་ཙམ་ཡང་ལབ་མི་སྲིད། སུས་ཀྱང་ཁྲིམས་ཆད་གང་དེར་རྩེད་མཚར་བཞད་གད་ཀྱང་བྱ་མི་སྲིད། བརྒྱ་ལ་མི་སུ་གང་ཞིག་དགོད་བྲོ་པོ་བྱུང་ན་ཡང་། ཡུལ་དེའི་མི་དྲག་དཔོན་པོ་མཐོ་ཤོས་རྣམས་གནས་དེར་སྐུ་དངོས་སུ་ཕེབས་ཡོད་པས་སྣང་བ་གང་ཤར་བྱ་མི་ཕོད། སྤྱི་ཁྱབ་ཆེན་མོ་དང་། སྤྱི་གྲོས་རྣམ་པ་དང་། ཁྲིམས་དཔོན་དང་། དམག་སྤྱི་ཆེན་མོ་དང་། ཡེ་ཤུའི་ཆོས་དཔོན་བཅས་ཀྱིས་གྲོས་ཁང་ཚོམས་ཆེན་གྱི་རབ་གསལ་ལས་འགེགས་གསོད་སྟེགས་བུ་ལ་ཐུར་དུ་གཟིགས་འདུག
མི་དྲག་དཔོན་པོ་ཆེ་ཁག་དེ་ཚོ་ཡང་དངོས་སུ་ཕེབས་ཡོད་པའི་ཚུལ་དེས། ཕྱོགས་གཅིག་ནས་ཁོང་ཚོའི་གོ་གནས་དང་དབང་ཐང་མཐོན་པོའི་ཟིལ་ཤུགས་མངོན་ཐུབ་ཡོད་ཅིང་།
ཕྱོགས་གཞན་ཞིག་ནས་དེ་རིང་གི་ཁྲིམས་གཅོད་ལ་ཁྲིམས་ལུགས་ཀྱི་དོན་སྙིང་ཆེ་ཆེར་ལྡན་པ་མཚོན་ཡོད། རྐྱེན་དེའི་དབང་གིས། མི་ཚོགས་ཀྱང་ཁ་རོག་གེར་གཟབ་ནན་གྱི་ངང་དུ་སྡོད། སྙིང་རྗེ་མེད་པའི་མིག་ཟུང་བརྒྱ་ཕྲག་དུ་མ་དུས་གཅིག་ཏུ་ཉམ་ཆུང་གི་ཉེས་ཅན་དེར་ཅེར་ཞིང་སྒོས་སུ་མོའི་བྲང་གཞུང་ལ་གཏད་ཡོད། གནོན་ཤུགས་དེ་འདྲའི་འོག་ཏུ། ལྕམ་ཧ་སི་ཐིར་པེ་རན་གྱིས་བུད་མེད་ཅིག་ལ་ལྡན་ཐུབ་ངེས་ཀྱི་སྟོབས་ཤུགས་ཆེ་ཤོས་བཏོན་དེ་འགྲེང་བསྡད་འདུག དེ་ནི་ཇི་འདྲའི་ཐེག་དཀའ་ཞིང་བཟོད་དཀའ་བ་ཞིག་ཡིན་ན་ཡང་། རང་གིས་རང་ལ་བློ་སྤོབས་བསྐྱེད་དེ་ཕྱོགས་དུས་ངེས་མེད་ནས་ཡོང་བའི་དམའ་འབེབ་མནར་གཅོད་ཀྱི་དུག་ཚེར་ཆར་བ་གདོང་གིས་བསུ་དགོས་ཡོད། མི་ཚོགས་ཀྱི་གཟབ་ནན་ཆེ་མདོག་གི་རྣམ་འགྱུར་དང་ལྷིང་འཇགས་དེས་མོ་རང་ལ་དབུགས་ཀྱང་ལེན་དཀའ་བའི་ན་ཟུག་བསྐྱེད་ཅིང་། མྱུར་བ་མྱུར་དུ་མི་རྣམས་ཀྱི་ཟུར་ཟ་ཁོང་དགོད་དང་རྩེད་མཚར་འཕྱ་སྨོད་བྱ་ཡུལ་དུ་འགྱུར་རྒྱུ་བྱུང་ན་ཅི་མ་རུང་སྙམ། གལ་ཏེ། དེར་འདུས་ཀུན་གྱིས་དུས་གཅིག་ཏུ་རྣར་གཟན་པའི་གད་མོ་ཆེན་པོ་དགོད་པའི་དབང་དུ་བཏང་ན།
ཧ་སི་ཐིར་པེ་རན་གྱིས་ཁོ་ཚོར་མཐོང་ཆུང་གི་འཛུམ་ཆུང་དམུལ་ཏེ་ལན་སྟེར་ངེས།འོན་ཀྱང་། མོ་ལ་དེ་ལྟའི་སྐལ་བ་ལྡན་མ་སོང་། བཟོད་པར་དཀའ་བའི་ལྷིང་འཇགས་དེའི་ཁྲོད་དུ་མོའི་སེམས་སུ། ཤེད་ཤུགས་གང་ཡོད་ཀྱིས་འབོད་སྐད་བརྒྱབ་ཅིང་སྟེགས་བུ་ལས་མར་ཟགས་ཐུབ་པ་བྱ་དགོས་སྙམ། དེ་ལྟ་མིན་ཚེ་མོ་རང་སྨྱོ་ངེས་པ་ཐག་གིས་ཆོད།
ཡིན་ན་ཡང་། བརྒྱ་འདུས་སྟོང་ཚོགས་ཀྱི་མིག་གི་ལྟད་མོར་འགྲེང་བའི་བརྒྱུད་རིམ་ཁྲོད་དུ། མོ་རང་གི་སྣང་ངོར་མངོན་སུམ་ལུས་ཀྱིས་མྱངས་ཤིང་མྱོང་གིན་པ་ཐམས་ཅད་ཁ་ཐོར་ཡ་བྲལ་གྱི་རྨི་ལམ་ཐུན་གཅིག་དང་འདྲ་བར་ག་ལེ་ག་ལེར་རབ་རིབ་མག་མོག་ཏུ་གྱུར་ཅིང་། སེམས་ཀྱི་འཆར་སྒོ་དང་སྒོས་སུ་དྲན་ཤེས་ནི་དུས་རྒྱུན་ལས་ལྡབ་འགྱུར་གྱི་འཕྲོ་འགྱུ་རྒོད་པར་གྱུར། མོའི་སེམས་འགྱུ་རྒོད་པོ་དེས་རྒྱ་མཚོའི་ནུབ་ངོགས་སུ་ཆགས་པའི་གྲོང་རྡལ་དེའི་སྲང་ལམ་བརྒལ་ཏེ་ཡུལ་ལྗོངས་དང་ཁོར་ཡུག་གཞན་དག་འགྲིམས་སོང་། མོའི་ཕྱིར་དྲན་གྱི་ཀློང་དུ་འཕོས་པ་ནི་གླེང་རིན་མེད་པའི་དོན་དག་ཆུང་ཚེགས་རྐྱང་རྐྱང་ཡིན་ཏེ། བྱིས་དུས་སློབ་གྲྭ་འགྲིམ་དུས་ཀྱི་གནས་ཚུལ་དང་། བྱིས་དུས་ཀྱི་རྩེད་མོ་དང་འཁྲུག་རྩོད། ཆང་ས་མ་བརྒྱབ་གོང་རང་ཁྱིམ་དུ་སྡོད་དུས་ཀྱི་དོན་དག་ཙག་ཙིག་སོགས་སོ། །དེ་དང་མཉམ་དུ་མོའི་གཞུག་ཕྱོགས་ཀྱི་འཚོ་བའི་ཁྲོད་བྱུང་བའི་དོན་རྐྱེན་གལ་ཆེན་དག་གི་དུམ་བུ་རེ་འགའ་ཡང་ཡིད་ལ་འཁོར་འཁོར་བྱས། སྐབས་རེར་དེ་ཚོ་ཡོད་ཚད་ཧ་ཅང་གལ་ཆེན་པོ་ཡིན་པ་དང་འདྲ་ལ། ཡང་སྐབས་རེར་དེ་ཚོ་ཡོད་ཚད་ཟློས་གར་འཁྲབ་ཚན་ཞིག་དང་འདྲ། སྣང་ཚུལ་དེ་ནི་ཕལ་ཆེར་གཉུག་མའི་སེམས་གཤིས་ཀྱིས་ཆེད་དུ་བསྐྱེད་པ་ཞིག་ཡིན་ངེས་ཏེ། དངོས་མེད་ཀྱི་སྣང་བ་ཁྲལ་ཁྲུལ་དེ་ཚོར་བརྟེན་ནས་མངོན་སུམ་གྱི་མནར་གཅོད་དང་སྡུག་བསྔལ་ལས་རེ་ཞིག་ཐར་ཆེད་དུའོ། །
གང་ལྟར་ཡང་འགེགས་གསོད་སྟེགས་བུ་དེ་ནི་རེ་ཞིག་ལྕམ་ཧ་སི་ཐིར་པེ་རན་གྱི་འདས་དོན་ཕྱིར་དྲན་བྱེད་ས་ལྟ་བུར་གྱུར་ཏེ། མོའི་སེམས་སུ་བདེ་སྐྱིད་ལྡན་པའི་བྱིས་དུས་ཚུན་གྱི་འདས་དོན་མཐའ་དག་རེ་རེ་བཞིན་བརྙན་རིས་ལྟར་ཤར་ཡོང་། སྟེགས་བུ་མཐོན་པོ་དེའི་སྒང་ནས་མནར་གཅོད་མྱོང་བའི་གནས་སྐབས་དེར། ཕ་ས་ཕ་ཡུལ་སྟེ་ལྟེ་ཁྲག་ཕོ་སའི་གནའ་བོའི་དབྱིན་ཀེ་ལན་གྱི་གྲོང་ཚོ་དང་རང་ཁྱིམ་གྱི་སྒོ་ར་ཡང་བསྐྱར་མིག་ལ་ཤར་ཡོང་། དེ་ནི་ཐལ་མདོག་གི་རྡོ་ཁང་རྙིང་པ་ཞིག་ཡིན། ལོ་ཟླའི་ཆར་རླུང་ཁྲོད་རྙིང་ཞིང་གོག་པོར་གྱུར་ཡོད་ན་ཡང་། སྒོ་ཁྱམས་ཀྱི་གསལ་ལ་མི་གསལ་བའི་ཁྱིམ་རྒྱུད་ཀྱི་ཐེམ་རྟགས་རི་མོ་དེས་མི་རྒྱུད་སྐྱེས་ཁུངས་གསལ་བར་བྱས་ཡོད། མོས་རང་ཉིད་ཀྱི་ཕ་རྒན་མཐོང་བྱུང་།
ཁོང་གི་ཞེང་ཁ་ཆེ་བའི་དཔྲལ་བ་དང་རྒྱལ་མོ་ཨིན་ལེ་སི་རྡའི་དུས་སྐབས་སུ་རྒྱུག་ཆེ་བའི་སྟོད་ཐུང་གོང་གོར་ཅན་དེའི་སྟེང་དུ་དཔྱངས་པའི་ཨག་ཚོམ་དཀར་པོའི་གཟི་ཉམས་མཐོང་བྱུང་། མོས་རང་ཉིད་ཀྱི་ཨ་མ་ལགས་ཀྱང་མཐོང་བྱུང་། རྟག་ཏུ་བྱམས་དང་བརྩེ་བས་འཁྱུད་ཡོད་པའི་འཛུམ་ཞལ་དེ་ཇི་སྲིད་འཚོ་བ་དེ་སྲིད་དུ་བརྗེད་པར་དཀའ། ཨ་མ་ལགས་སྐུ་འདས་ཏེ་ཡུན་རིང་ཕྱིན་ཚར་ན་ཡང་། ཕྱིར་དྲན་བྱེད་ཐེངས་རེར་སྔར་བཞིན་བུ་མོའི་སྤྱོད་ལམ་ལ་བྱམས་བརྩེའི་གསལ་འདེབས་གནང་གིན་ཡོད་སྣང་སྟེར། དུས་དེར། མོས་ན་ཆུང་དུས་སྐབས་ཀྱི་རང་ཉིད་ཀྱང་མཐོང་བྱུང་། མེ་ཏོག་ལྟ་བུའི་ལང་ཚོའི་ཞལ་རས་ཀྱིས་མེ་ལོང་རབ་རིབ་དེའི་ངོས་ཧྲིལ་པོ་ཡོངས་སུ་གསལ་བར་བྱས་འདུག མེ་ལོང་དེའི་ངོས་ནས་ངོ་གདོང་གཞན་ཞིག་ཀྱང་མཐོང་བྱུང་། དེ་ནི་རྒས་གཉེར་དོད་པའི་སྐྱེས་པ་ཞིག་གི་ངོ་གདོང་རེད། སྐྱ་ལ་སྐེམ་རིད་ཅན་གྱི་ངོ་གདོང་དེར་ཕར་བལྟས་ཚོད་ཀྱིས་མཁས་པའི་ཉམས་དང་ལྡན། སྒྲོན་མེའི་འོད་ལ་བརྟེན་ནས་བསྟན་བཅོས་ཁྲི་འབུམ་ཤར་གྱིས་བཀླགས་པས་མིག་ཤེས་ཉམས་ཞན་དུ་གྱུར་འདུག དེ་ལྟ་ན་ཡང་། ཤེས་པ་ཉམས་པའི་མིག་འབྲས་དེ་གཉིས་ཀྱི ས་མིའི་ནང་སེམས་ལ་ལྟ་དུས་གཞན་སུ་ལས་ཀྱང་རྫི་གསང་རྣོ། ལྕམ་ཧ་སི་ཐིར་པེ་རན་གྱིས་ཇི་ལྟར་དྲན་ཤེས་གཞན་དུ་བསྐོར་ན་ཡང་། རྣལ་འབྱོར་བ་ཞིག་དང་འདྲ་བའི་མཁས་པ་དེའི་ཆ་བྱད་དབང་མེད་ཡིད་ལ་འཁོར་བྱུང་། ཁོང་གི་ཕྲག་པ་གཡོན་པ་དེ་གཡས་པ་ལས་ཅུང་མཐོ་བས་གཟུགས་པོ་དོ་མི་མཉམ་པའི་ཉམས་སྣང་སྟེར། དེར་མཐུད་ནས་མོའི་ཕྱིར་དྲན་གྱི་ཀློང་དུ་འཕོས་པ་ནི་ཡོ་རོབ་གླིང་གི་གྲོང་ཁྱེར་གང་དེའི་སྡོམ་དྲ་འཐེན་པ་ལྟ་བུའི་སྲང་ལམ་དོག་པོ་དང་། ཐལ་མདོག་གི་ཐོག་ཁང་ཆེན་པོ་དང་། རྔམ་བརྗིད་ལྡན་པའི་ཕྱག་ཁང་དང་། ད་དུང་ལོ་རྒྱུས་རིང་ཞིང་བཟོ་བཀོད་ཁྱད་མཚར་བའི་སྤྱི་པའི་ཁང་ཆེན་སོགས་རེད། གནས་དེ་རུ། འཚོ་བ་གསར་བས་མོ་རང་ལ་སྣེ་ལེན་བསུ་མ་ཞུ་བཞིན་ཡོད། ཡིན་ཡང་། དེ་དག་ཡོད་ཚད་བཟོ་ལྟ་ཁྱད་མཚར་བའི་མཁས་པ་དེ་དང་ཁ་འབྲལ་ཐབས་མེད། འཚོ་བ་དེ་ནི་གྱང་གོག་ངོས་སུ་ཆགས་པའི་སྔོ་དྲེག་དང་འདྲ་བར་རུལ་སུངས་ཀྱི་འཚོ་བཅུད་ཁོ་ནས་རྒྱུན་བསྲིང་ཐུབ་པ་ཞིག་ཡིན། མཇུག་མཐར། གཅིག་རྗེས་གཉིས་མཐུད་དུ་བྱུང་བའི་འདས་དོན་གྱི་བརྙན་རིས་དེ་དག་སྐད་ཅིག་སྐད་ཅིག་ལ་སྨུག་པ་བཞིན་ཡལ་སོང་། ལྕམ་ཧ་སི་ཐིར་པེ་རན་གྱི་དྲན་ཤེས་ཀྱང་ཡང་བསྐྱར་དྭངས་གཙང་ཆོས་ལུགས་པའི་མི་སེར་སྤེལ་ཡུལ་སྐྱུག་བྲོ་པོ་དེའི་ཁྲོམ་རའི་ནང་དུ་ལོག་བྱུང་། ལོག་ནས་ཀྱང་གྲོང་མི་ཡོངས་རྫོགས་ཀྱིས་ཁྲོ་བའི་སྡང་མིག་དུས་གཅིག་ཏུ་མོ་རང་ལ་བགྲད་ཡོད་པ་ཚོར་བྱུང་།
རང་ཉིད་ཀྱིས་བུ་མོ་པང་དུ་བཟུང་སྟེ་འགེགས་གསོད་སྟེགས་བུའི་སྟེང་དུ་འགྲེང་ཞིང་། ཕྱུ་པའི་བྲང་ཁར་གོས་སྐུད་སེར་པོས་མཐའ་རྒྱན་དྲུབས་པའི་དབྱིན་ཡིག་གི་གསལ་བཤད་ཡི་གེ “ཨེད་" དམར་པོ་ཞིག་བཙེམས་ཡོད་པའང་ཚོར་བྱུང་།
འདི་དག་ཡོད་ཚད་མངོན་སུམ་ཨེ་ཡིན་ནམ། མོས་ཕྲུ་གུ་ཤུགས་ཀྱིས་བྲང་ཁར་སྦྱར་བ་ན་ཕྲུ་གུས་ངུ་སྐད་ལྷང་ལྷང་བྱེད། དེ་ནས་མགོ་བོ་སྒུར་ནས་བྲང་ཁའི་ཡིག་འབྲུ་དམར་པོ་དེར་ཞིབ་ལྟ་བྱེད་ཅིང་སོར་མོས་རེག་རེག་བྱས་ཏེ། རང་ཉིད་དང་ཕྲུ་གུ། ད་དུང་དེ་འབྲེལ་གྱི་ངོ་ཚའི་བྱུང་བ་མཐའ་དག་དོན་དངོས་ཡིན་མིན་ལ་བརྟག་པར་བྱེད། བརྟགས་ཤིང་དཔྱད་པའི་མཐའ་མར་མིག་ལ་གང་སྣང་བ་དང་ལུས་ཀྱིས་གང་མྱོང་བ་ཐམས་ཅད་ནི་རང་ཉིད་ཀྱི་མངོན་སུམ་འཚོ་བ་ཡིན་པ་དང་། དེ་མིན་གྱི་སྣང་བ་ཡོད་དོ་ཅོག་ནི་འཁྲུལ་ཤེས་འབའ་ཞིག་ཡིན་པའི་ཚུལ་ལ་ངེས་ཤེས་རྙེད་པར་གྱུར་ཏོ།།

གསུམ་པ། ངོ་ཤེས་པ།

ལུས་ལ་ཡིག་འབྲུ་དམར་པོ་དྲུབས་པའི་མི་དེས་རང་ཉིད་ནི་བརྒྱ་འདུས་སྟོང་ཚོགས་ཀྱི་ཁྲོ་བའི་སྡང་མིག་བགྲད་ཡུལ་དུ་གྱུར་ཡོད་པའི་ཚུལ་ལ་ངེས་ཤེས་རྙེད་ཅིང་དངངས་འདྲོག་ལང་གིན་པའི་གནས་སྐབས་དེར། མི་ཚོགས་ཀྱི་མཐའ་ནས་རྒྱུས་ཡོད་ཀྱི་མི་ཞིག་མཐོང་བྱུང་། མཐོང་ནས་ཀྱང་སེམས་པ་དེའི་སྟེང་ལ་ཤོར་ནས་རང་གི་གནས་བབ་སྡུག་པོ་དེ་རེ་ཞིག་བརྗེད་པར་གྱུར། ལུས་ལ་ཡུལ་ལུང་དེ་གའི་སྡོད་མིའི་ཆ་བྱད་སྤྲས་པའི་དབྱིན་ཏི་ཨན་པ་ཞིག་ཀྱང་གནས་དེར་འགྲེང་འདུག དབྱིན་ཇིའི་མི་སེར་སྤེལ་ཡུལ་གྱི་ས་ཆ་དེར་མཚོན་ན། ཁོ་ལྟ་བུའི་མི་རྒྱུད་དམར་པོའི་རིགས་ནི་ག་སར་མཐོང་དུ་ཡོད་པས། ཁོ་ལྟ་བུའི་མི་ཞིག་གནས་དེར་འགྲེང་བསྡད་ཡོད་མེད་ལ་ལྕམ་ཧ་སི་ཐིར་པེ་རན་གྱིས་དོ་སྣང་བྱེད་མི་སྲིད་ཅིང་སེམས་པ་དེ་བས་ཀྱང་འཆོར་མི་སྲིད། དབྱིན་ཏི་ཨན་པ་དེའི་འཁྲིས་སུ་མི་རྒྱུད་དཀར་པོའི་མི་ཕོ་ཞིག་འགྲེང་བསྡད་འདུག ཡུལ་དེའི་ཆས་གོས་དང་དེང་རབས་གྱོན་ཆས་གཉིས་མཉམ་འདྲེས་སུ་གྱོན་པའི་ར་མ་ལུག་གི་ཆ་བྱད་ཅན་དེ་ནི་དབྱིན་ཏི་ཨན་པ་དེའི་རོགས་པ་ཡིན་པ་ཐག་གིས་ཆོད།
མི་ཕོ་དེའི་གཟུགས་པོ་ཐུང་ཞིང་གདོང་ལ་གཉེར་རིས་ཤར་ཤུར་དུ་བབས་འདུག་ན་ཡང་། ད་དུང་རྒན་པོའི་ལོ་ཚད་ལ་བསླེབ་མེད་ཚོད་རེད། ཕར་བལྟས་མ་ཐག་མི་ཤེས་རབ་ཅན་ཞིག་ཡིན་པ་རྟོགས་ཐུབ། ཕལ་ཆེར་མི་ཞིག་གི་ནང་གི་ཤེས་རབ་ཚད་མཐོན་པོར་འཕེལ་བ་དང་བསྟུན་ནས། ཕྱིའི་ལུས་པོ་ལ་ཡང་འགྱུར་བ་ཕྱིན་ཏེ་ཤེས་རབ་ཀྱི་རྟགས་མཚན་དམིགས་བསལ་ཅན་གང་ཞིག་མངོན་གྱི་ཡོད་པ་འདྲ། ཁོས་ར་མིན་ལུག་མིན་གྱི་ཆ་ལུགས་དེ་འདྲ་གང་བྱུང་དུ་སྤྲས་ཏེ་གཟུགས་པོའི་རྟགས་མཚན་དམིགས་བསལ་ཅན་གང་དེ་སྦེད་པར་བྱེད་ན་ཡང་། ལྕམ་ཧ་སི་ཐིར་པེ་རན་གྱིས་བལྟས་མ་ཉིད་དུ་མི་དེའི་ཕྲག་པ་གཡོན་པ་གཡས་པ་ལས་ཅུང་མཐོ་བའི་ཚུལ་གསལ་བོར་མཐོང་། མི་དེའི་གཉེར་མས་ཁེངས་པའི་སྐེམ་རིད་ཀྱི་ངོ་གདོང་དང་དོ་མི་མཉམ་པའི་གཟུགས་པོ་མཐོང་མ་ཐག མོས་ཡང་བསྐྱར་པང་གི་ཕྲུ་གུ་དབང་མེད་དུ་བྲང་ཁར་ཤུགས་ཀྱིས་སྦྱར། སྙིང་རྗེ་བའི་ཕྲུ་གུ་དེས་སྔར་ལྟར་ངུ་སྐད་ལྷང་ལྷང་བྱེད། ཡིན་ཡང་། ཨ་མས་ཅི་ཡང་ཐོས་ཀྱི་མེད་པ་འདྲ།
དོན་དངོས་སུ། ལྕམ་ཧ་སི་ཐིར་པེ་རན་གྱིས་མི་དེ་མ་མཐོང་བའི་ཡར་སྔོན་དུ། མི་དེས་སྔར་ནས་མིག་ཟུང་ཅེ་རེར་མོ་ལ་བལྟས་འདུག དང་ཐོག་ཁོའི་མིག་ཟུང་ལས་སྣང་ལ་མ་ངེས་པའི་ཉམས་ཤིག་མངོན་འདུག མིའི་ནང་སེམས་ལ་ལྟ་བར་གོམས་པའི་ཁོ་ལ་མཚོན་ན། ནང་སེམས་དང་འབྲེལ་བ་མེད་པའི་ལུས་ཀྱི་བཟོ་ལྟ་གང་དང་ཅི་ལ་ཡང་སྙིང་པོ་མེད་ཚོད་རེད། ཡིན་ཡང་། མ་འགྱངས་པར་ཁོའི་མིག་མདངས་ལ་གྲིམ་ཤ་རྒོད་པར་གྱུར་ཅིང་རྣམ་རིག་འཁྱུག་འཁྱུག་བྱེད་པ་དང་། དེ་དང་མཉམ་པོར་ངོ་གདོང་ལས་འདུག་བཟོད་མི་བདེ་བའི་འཇིགས་སྣང་གི་ཉམས་ཤིག་ཤར། ཚུལ་དེ་ནི་སྦྲུལ་ཞིག་ཁོའི་ངོ་གདོང་ལས་མགྱོགས་པོར་རྒྱུ་ཞིང་དེ་ནས་ཕྱོགས་གཅིག་ཏུ་འཁྲིལ་བསྡད་སོང་བ་དང་མཚུངས། ནང་སེམས་ཀྱི་འགྱུར་བ་དྲག་པོ་གང་ཞིག་གིས་ཁོའི་ངོ་མདངས་རེ་ཞིག་སྐྱ་བོར་བསྒྱུར་སོང་ན་ཡང་། ཡུད་ཙམ་གྱི་ངང་ལ་རང་ཉིད་བཙན་གྱིས་ལྷོད་ལ་ཕབ་སྟེ་གདོང་ལ་རྒྱུན་ལྡན་གྱི་ལྷོད་བག་ཆགས་པར་བྱས་སོང་། མིག་རྡེབ་དབང་ཙམ་གྱི་ཡུན་ལ། སྔོན་ཏག་ཏག་ལ་མངོན་པའི་རྣམ་འགྱུར་ཡོད་ཚད་གར་སོང་རྗེས་མེད་ཀྱི་ཚུལ་དུ་ཁོའི་གཉུག་མའི་གཤིས་རྒྱུད་ཀྱི་གཏིང་རིམ་ལ་ཡལ་སོང་། ཁོས་ལྕམ་ཧ་སི་ཐིར་པེ་རན་གྱིས་རང་ཉིད་ལ་ཅེར་ཡོད་པ་མཐོང་ཞིང་རང་ཉིད་ངོས་ཟིན་སོང་བའི་ཚུལ་ཚོར་བ་ན། གསང་བ་མ་སྒྲོག་ཅེས་པའི་བརྡ་ལ་མཛུབ་མོ་གནམ་ལ་ཀེར་ཙམ་བྱེད་ཅིང་དེ་ནས་རང་གི་མཆུ་སྒྲོས་སྟེང་ལ་གྱེན་དུ་སྦྱར་སོང་།
དེ་ནས་མི་དེས་འཁྲིས་ཀྱི་གྲོང་མི་དེའི་ཕྲག་པར་རྡེབ་ཙམ་བྱས་ཏེ། “སྐུ་ཞབས་ལགས།
བཀའ་འདྲི་ཞུ་རྒྱུ་ཞིག་ལ། ཕ་གིའི་བུད་མེད་དེ་སུ་རེད་དམ། མོས་བརྒྱ་འདུས་སྟོང་ཚོགས་མདུན་ནས་ངོ་ཚ་གཟེད་དགོས་པའི་ཉེས་པ་ཅི་ཞིག་བསགས་པ་རེད་དམ” ཞེས་དྲིས།
གྲོང་མི་དེས་དྲི་བ་འདོན་མཁན་དང་ཁོའི་གྲོགས་པོ་དབྱིན་ཏི་ཨན་པ་དེར་མིག་བཤེར་བྱེད་བཞིན་དུ། “གྲོགས་པོ། ཁྱེད་རང་ཡུལ་ལུང་འདིར་རྒྱུས་མངའ་མེད་པའི་འགྲུལ་པ་ཞིག་ཡིན་ཚོད་འདུག དེ་ལྟ་མིན་ཚེ། ལྕམ་ཧ་སི་ཐིར་པེ་རན་གྱི་ངོ་ཚ་ཁྲེལ་འདས་ཀྱི་བྱ་སྤྱོད་མི་ཐོས་པ་ག་ལ་སྲིད། ཆོས་དཔོན་དེམ་སི་དེ་ཡོབ་མཆོག་གི་མངའ་ཁོངས་ཆོས་ཁུལ་ནི་མོའི་བྱ་ངན་སྤྱོད་ངན་གྱིས་སྔར་ནས་ཟང་ཟིང་ལང་ལོང་བཟོས་ཚར་ཡོད་པ་རེད། ངོ་མ་ཟེར་བ་ཡིན” ཟེར།
“ཁྱེད་རང་གིས་གསུང་བ་དེ་ག་རང་རེད། ང་ནི་འགྲུལ་པ་ཞིག་ཡིན། ད་བར་དུ་རྒྱལ་ཁམས་ཕྱོགས་མེད་འགྲིམ་སྟེ་བསྡད་པ་ཡིན། མཚོ་ཐོག་དང་སྐམ་ས་གང་རུང་ནས་ཉེན་ཁ་གྲངས་མེད་ལ་འཕྲད་མྱོང་། སྟབས་མ་ལེགས་པར་ལྷོ་ཕྱོགས་ཀྱི་ཕྱི་རོལ་པའི་བཙོན་དུ་ཚུད་དེ་ཡུན་རིང་ལུས། ད་ཆ་དབྱིན་ཏི་ཨན་པ་འདིས་ང་རང་གནས་འདིར་ཁྲིད་དེ་ལུས་བླུ་མཁན་ཞིག་འཚོལ་སྒང་ཡིན། དེ་བས། ཁྱེད་ཀྱིས་ང་ལ་ཧ་སི་ཐིར་པེ་རན་ཟེར་བའི་བུད་མེད་འདིས་ཉེས་པ་གང་ཞིག་བཟོས་མིན་དང་སྟེགས་བུ་འདིའི་སྟེང་དུ་ཇི་ལྟར་འཛེག་དགོས་བྱུང་མིན་སྐོར་གསུང་རོགས་ཞུ་རྒྱུ་ཡིན། འོ་རེད། ངས་བུད་མེད་དེའི་མིང་ཡིག་ནོར་མ་སོང་ངམ།” མི་དེས་དེ་སྐད་ལབ།
གྲོང་མི་དེས། “གྲོགས་པོ་ལགས། ཁྱེད་རང་གིས་མི་མེད་ཐང་སྟོང་ནས་དཀའ་བ་བརྒྱ་ཕྲག་བརྒྱུད་རྗེས་གཞི་ནས་ཆོས་ས་ཆོས་ཡུལ་ཡིན་པའི་ང་ཚོ་དབྱིན་ཀེ་ལན་གསར་མར་འབྱོར་བ་རེད། གནས་འདི་རུ་མི་སུ་ཞིག་གིས་ཉེས་པ་གང་བཟོས་པ་ཐམས་ཅད་ལམ་སང་ཐེར་འདོན་བྱས་ཏེ་དཔོན་པོ་དང་ཆབ་འབངས་ཀྱི་མིག་མདུན་ནས་ཁྲིམས་ཆད་གཅོད་ཀྱི་ཡོད། ཚུལ་འདིར་ཁྱེད་རང་ཡང་ཡིད་དགའ་བློ་ཚིམ་སྐྱེས་ཀྱིན་ཡོད་ངེས། སྟེགས་བུའི་སྒང་གི་བུད་མེད་དེའི་སྐོར་ཞུ་ན། མོ་ནི་རིག་གནས་མཁས་པ་ཞིག་གི་ཆུང་མ་རེད། ཁྱོ་ག་དབྱིན་ཇི་ནས་ཡིན་སྐད་འདུག་ལ་ཨམ་སི་ཐེ་ཏམ་དུ་རྒྱུན་སྡོད་བྱས་ཡོད་པར་བཤད། རྐྱེན་གང་ཡིན་སུས་ཤེས། ལོ་ཤས་སྔོན་དུ་ཁོས་རྒྱ་མཚོ་འཕྲེད་ཀྱིས་བཅད་དེ་ང་ཚོ་མ་སད་ཆོ་སབ་གྲོང་ཁྱེར་ལ་གནས་སྤོ་རྒྱུའི་སྟ་གོན་བྱས་ཏེ། ཆུང་མ་སྔོན་ལ་གནས་འདིར་བསྐྱལ་ན་ཡང་ཁོ་རང་ཉིད་ཤུལ་གྱི་ལས་ཀ་ཙག་ཙིག་གི་དབང་གིས་ཚུར་ཕེབས་མ་སོང་། དཀོན་མཆོག་གིས་མཁྱེན། སྐུ་ཞབས་ལགས། བུད་མེད་དེ་གནས་འདིར་ཡོང་སྟེ་ཕལ་ཆེར་ལོ་ངོ་གཉིས་ཙམ་འགོར་ཡོད་ཚོད་ཡིན། དེ་ཙམ་འགོར་མེད་ཀྱང་སྲིད། གང་ལྟར་དེའི་རིང་ལ་མོའི་ཁྱོ་ག་སྟེ། མཁས་པ་པེ་རན་ལ་གོ་རྒྱུ་གྲག་རྒྱུ་ཅི་ཡང་མེད་པར་གྱུར། ཐ་ན་ངག་འཕྲིན་ཚིག་གཅིག་ཙམ་ཡང་བསྐུར་བསླེབ་མ་བྱུང་། དེའི་རྗེས་སུ་ཁོང་གི་ན་སོ་གཞོན་པའི་ཆུང་མས་ངོ་ཚ་ཁྲེལ་འདས་ཀྱི་ལས་ཅི་ཞིག་བྱས་པ་མཐོང་གསལ་ལྟར་རེད། གཟིགས་དང” ཟེར།
མི་དེས་ངུ་མ་དགོད་ཀྱི་ཉམས་དང་བཅས་བཤད་དོན། “ལགས་སོ། །བདག་གིས་ཧ་གོ་སོང་། དངོས་གནས་བྱས་ན། ཤེས་ཡོན་གྱིས་ཕྱུག་པའི་མཁས་པ་དེས་རང་ཉིད་ཀྱི་གསུང་རྩོམ་ཁྲོད་ནས་ཀྱང་མི་ཆོས་ཀྱི་གནས་ལུགས་དེ་འདྲ་ཤེས་ཚོར་ཐུབ་དགོས་ངེས་རེད། སྐུ་ཞབས་ལགས་སུ་བཀའ་འདྲི་ཞུ་རྒྱུར། ལྕམ་པེ་རན་གྱིས་པང་དུ་བཟུང་ཡོད་པའི་ཕྲུ་གུ་དེའི་ཨ་ཕ་ཡང་སྙིང་སུ་རེད་དམ། ཕར་བལྟས་ཚོད་ཀྱིས་ཟླ་ངོ་གསུམ་བཞི་ཙམ་ལས་སོན་མེད་པ་འདྲ” ཞེས་དྲིས།
“གྲོགས་པོ། དྲང་པོར་ཞུ་ན། དེ་ནི་གབ་ཚིག་ཅིག་རེད། ཏན་ཨེ་ལི་ལྟ་བུའི་ཤེས་རབ་ཅན་ཞིག་མིན་ཚེ་གབ་ལན་རྟོགས་ཁག་པོ་རེད། ལྕམ་ཧ་སི་ཐིར་པེ་རན་གྱིས་གསང་བ་དམ་པོས་དེའི་སྐོར་ཚིག་ཟུར་ཙམ་ཡང་ལབ་ཡོད་པ་མ་རེད། ས་གནས་དཔོན་རིགས་ཀྱིས་ཐབས་བརྒྱ་ཇུས་སྟོང་སྤྱད་ཀྱང་ངལ་བ་འབྲས་མེད་དུ་གྱུར། གཅིག་བྱས་ན། སྡིག་ཉེས་གསོག་མཁན་མི་ཕོ་དེས་ཡིད་སྐྱོ་བའི་སྣང་ཚུལ་འདི་ལ་ལྟད་མོ་ལྟ་བཞིན་པའི་སྒང་ཡིན་ཡང་སྲིད། བརྒྱ་ལ་ཁོས་ལྟད་མོ་ལྟ་བཞིན་པའི་དབང་དུ་བཏང་ན་ཡང་། ནག་ཉེས་ཀྱི་བྱེད་གཏེ་ཁོ་རང་ཡིན་པ་སུ་ཡིས་ཇི་ལྟར་ཤེས་ཨང་། མི་ངན་དེས་རང་ཉིད་ནམ་ཞིག་དཀོན་མཆོག་གི་སྤྱན་འོག་ནས་ཐར་མི་སྲིད་པ་ཤེས་ཀྱི་མེད་པ་འདྲ།” གྲོང་མི་དེས་དེ་སྐད་ལན་བཏབ།
མི་དེས་ཀྱང་ཁོང་དགོད་དང་བཅས། “མ་གཞི་བྱས་ན། མཁས་པ་དེ་རང་ཉིད་དངོས་སུ་དོན་རྐྱེན་མཚར་པོ་འདི་ལ་རྩད་ཞིབ་བྱེད་པར་ཡོང་དགོས་ངེས་རེད” ཅེས་བཤད།
“གལ་སྲིད་ཁོང་གསོན་པོར་བཞུགས་ཡོད་ཚེ། ཁོ་རང་གིས་དངོས་སུ་རྩད་ཞིབ་དགོས་ངེས་རེད། སྐུ་ཞབས་ལགས། ང་ཚོ་མ་སད་ཆོ་སབ་སྲིད་གཞུང་གིས་ཕྱོགས་གང་ཐད་ལ་བསམ་བློ་ཞིབ་མོ་བཏང་རྗེས་གཞི་ནས་ཁྲུན་གཅོད་འདི་གནང་བ་རེད། བུད་མེད་འདི་ལོ་གཞོན་ཞིང་ཁ་སྒོ་སྐྱེ་འབྲས་མཚར་བའི་རྐྱེན་གྱིས། གཞན་གྱིས་བསླུ་བྲིད་ཤུགས་ཆེན་པོ་བཏང་སྟེ་དེ་འདྲ་ཆགས་པ་ཐག་གིས་ཆོད། ཡང་གཅིག་བྱས་ན། མོའི་ཁྱོ་ག་རྒྱ་མཚོ་ཆེན་པོ་ལས་ཉ་ཡི་ཁ་ཟས་སུ་གྱུར་ཚར་ཡོད་ཀྱང་སྲིད་པས། སྙིང་རྗེ་སྒོམ་སྟེ་ང་ཚོ་ས་གནས་འདིའི་ཁྲིམས་སྲོལ་ལྟར་མོ་རང་ལ་སྲོག་ཁྲིམས་བཅད་ཡོད་པ་མ་རེད། ནག་ཉེས་ཆེ་ཆུང་གི་དབང་དུ་བྱས་ན་སྲོག་ཆད་བབས་ཚར་ཡོད་པ་རེད། ཡིན་ན་ཡང་། ས་གནས་དཔོན་རིགས་རྣམ་པ་ཚོ་ནི་སྙིང་རྗེའི་སེམས་དང་ལྡན་པའི་བྱང་ཆུབ་སེམས་དཔའ་ཤ་སྟག་ཡིན་པས། མོ་རང་སྟེགས་བུའི་སྒང་ནས་དུས་ཚོད་གསུམ་གྱི་རིང་ལ་འགྲེང་སྡོད་པ་དང་། ཕྱིས་ཀྱི་མི་ཚེ་ཧྲིལ་པོའི་ནང་དུ་བྲང་ཁར་ངོ་ཚའི་མཚོན་བྱེད་ཀྱི་ཡིག་འབྲུ་དམར་པོ་དེ་གདགས་དགོས་པའི་ཁྲིམས་ཆད་ཙམ་མ་གཏོགས་བཅད་ཡོད་པ་མ་རེད།” གྲོང་མི་དེས་ཀྱང་དེ་ལྟར་ཚིག་སྐྱོར་བརྒྱབ།
“ཇི་འདྲའི་གཟུ་བོར་གནས་པའི་ཁྲུན་གཅོད་ཅིག་རེད་ཨང་།” མི་དེས་མགོ་བོ་དུད་དེ་མནོ་བསམ་གཏོང་ཞོར་དེ་སྐད་བཤད་པ་དང་། ཡང་མུ་མཐུད་དུ། “དེ་ལྟ་ན། ངོ་ཚའི་མཚོན་བྱེད་ཀྱི་ཡིག་འབྲུ་དམར་པོ་དེ་ནམ་ཞིག་མོའི་དུར་བྱང་ངོས་སུ་བརྐོ་རག་བར་དུ།
མོ་རང་ནི་མི་རྣམས་ལེགས་ལམ་ལ་འགོད་བྱེད་ཀྱི་བསླབ་བྱ་གསོན་པོ་ཞིག་རེད། ཡིན་ན་ཡང་། ད་དུང་སྙིང་མི་ཚིམ་པ་ཞིག་ནི། འཆལ་པོ་དེ་མོ་རང་དང་མཉམ་དུ་སྟེགས་བུའི་སྟེང་དུ་འགྲེང་མ་བཅུག་པ་དེ་རེད། ཡིན་ཡང་། ནམ་ཞིག་འཆལ་པོ་དེ་ལྷང་ལ་འབུད་ངེས་རེད།
ཡང་སྙིང་སུ་ཞིག་ཡིན་མིན་ཤེས་ངེས་རེད” ཟེར།
མི་དེས་ཁོ་དང་ཁ་བརྡ་བྱེད་མཁན་གྲོང་མི་དེར་མགོ་བོ་དུད་ཙམ་བྱས་ཏེ་གུས་པའི་རྣམ་འགྱུར་བསྟན་པ་དང་། དེ་ནས་དབྱིན་ཏི་ཨན་པ་དེའི་རྣ་ནང་དུ་ཤབ་ཤུབ་འགའ་ལབ་རྗེས། ཁོ་གཉིས་མཉམ་དུ་མི་ཚོགས་ལས་ཐོན་ཏེ་བུད་སོང་།
མི་དེ་མཐོང་བ་ནས་བཟུང་། ལྕམ་ཧ་སི་ཐིར་པེ་རན་གྱིས་སྟེགས་བུ་མཐོན་པོ་དེའི་སྒང་ནས་མི་དེར་ཕུར་ཚུགས་སུ་བལྟས་ནས་བསྡད། མོའི་སེམས་ཀྱི་དམིགས་པ་ཡོད་ཚད་མི་དེའི་སྟེང་དུ་གཏད་པའི་དབང་གིས། ཁོར་ཡུག་གི་ཡོད་ཚད་སྣང་ལ་མ་ངེས་པར་གྱུར་ཏེ་འཇིག་རྟེན་དུ་མི་དེ་དང་ཁོ་གཉིས་མ་གཏོགས་གཞན་ཅི་ཡང་མེད་པའི་ཉམས་སྣང་བྱུང་།
མ་གཞི་བྱས་ན། མོའི་མཛེས་སྡུག་གི་ཞལ་རས་དེ་རང་ཁྱིམ་གྱི་ཐབ་འགྲམ་དུ་འཕྲོས་པའི་འོད་སྣང་གཉོམ་པོའི་ཁྲོད་དུའམ། ཡང་ན་ཁྱིམ་གྱི་དགའ་དགོད་སྤྲོ་སྐྱིད་ཁྲོད་དང་ཆོས་ཁང་གི་གཟབ་ནན་ཁྲོད་དུ་ད་གཟོད་མཇལ་ཐུབ་པ་ཞིག་ཡིན་འོས། ཡིན་ན་ཡང་། སྐབས་ཐོག་དེར་ཉི་མའི་ཚ་གདུག་གིས་མོའི་མཛེས་པའི་ཞལ་ཁྱིམ་བསྲེགས་ཤིང་ངོ་ཚ་གང་ཡོད་གསལ་རྗེན་དུ་བསྟན་ཡོད། མ་ཟད། སྐྱུག་བྲོ་བའི་ཡིག་འབྲུ་དེ་དམར་ལྷེབ་བེར་བྲང་ཁར་དྲུབས་ཤིང་རང་ཉེས་ཀྱིས་བསྐྱེད་པའི་ཕྲུ་གུ་པང་དུ་བཟུང་སྟེ། བརྒྱ་འདུས་སྟོང་ཚོགས་ཀྱི་ལྟད་མོར་འགྲེང་བསྡད་ཡོད། ཁོ་གཉིས་ཀྱི་མཇལ་འཛོམས་ཐེངས་འདི་དམིགས་བསལ་གྱི་གནས་སྐབས་འདི་འདྲ་ཞིག་ཏུ་བྱུང་བ་མིན་ཚེ། འདི་ལས་ཀྱང་གདུག་རྩུབ་ལྡན་ངེས་རེད།
དེ་བས། ལྟད་མོ་བ་བརྒྱ་སྟོང་མང་པོ་ཡོད་པ་དེ་ཚོས་རྐྱེན་ངན་གྲོགས་ཤར་གྱིས་མོ་ལ་བདེ་འཇགས་ཀྱི་ཚོར་སྣང་ཞིག་སྤྲད། དེ་ལྟར་ལངས་སྡོད་པའི་གནས་སྐབས་དེར། ཁོ་གཉིས་ཀྱི་བར་དུ་མི་ཚོགས་ཀྱིས་ཆོད་ཡོད། ཚུལ་དེ་ཁོ་གཉིས་གཅིག་པུ་ཐད་ཀར་ངོ་འཕྲད་པ་ལས་ཡག་གི་རེད། དོན་དངོས་སུ། ལྕམ་ཧ་སི་ཐིར་པེ་རན་ནི་རང་ཉིད་ལ་ལྟད་མོ་ལྟ་མཁན་གྱི་མི་ཚོགས་དེ་ནམ་ཞིག་འཐོར་འགྲོ་བར་སེམས་ཁྲལ་སྐྱེ་བཞིན་ཡོད། གནས་སྐབས་དེར། མོ་རང་ལ་མཚོན་ན་ལྟད་མོ་བའི་ཚོགས་ཀྱི་འགེབས་སྲུང་ཤིན་ཏུ་མཁོ། མོའི་ཀླད་པའི་ནང་དུ་སེམས་ཁྲལ་དེ་དང་འབྲེལ་བའི་སེམས་འགྱུ་སྣ་ཚོགས་འཚང་ཁ་རྒྱག་གིན་པའི་དབང་གིས།
རྒྱབ་ཕྱོགས་ནས་གཅིག་མཇུག་གཉིས་མཐུད་དུ་རང་གི་མིང་ནས་འབོད་པའང་མ་ཐོས་ཤིང་། ཐ་ན་སྐད་གཟེངས་ཤིན་ཏུ་མཐོ་བའི་མི་ཞིག་གི་འབོད་སྐད་ནི་དེར་འདུས་མི་ཚོགས་ཡོངས་ཀྱིས་གསལ་ལྷང་ལྷང་ཐོས་ན་ཡང་མོ་རང་གིས་སྔར་བཞིན་ཅི་ཡང་མ་ཐོས།
“ང་ལ་ཉོན་དང་། ལྕམ་ཧྭ་སི་ཐིར་པེ་རན་ལགས།” སྐད་གཟེངས་མཐོ་བའི་མི་དེས་དེ་ལྟར་སྐད་བརྒྱབ།
ལྕམ་ཧ་སི་ཐིར་པེ་རན་འགྲེང་སྡོད་པའི་འགེགས་གསོད་སྟེགས་བུའི་དྲང་ཐད་ཀྱི་ཐོག་ཁང་སྟེང་དུ་གྲོས་ཁང་ཚོམས་ཆེན་གྱི་རབ་གསལ་ཡོད་ཚུལ་གོང་དུ་ལབ་ཟིན། དེ་ནི་ཐོག་ཁེབས་མེད་པའི་རབ་གསལ་ཞིག་ཡིན། ནམ་རྒྱུན་ས་གནས་དཔོན་རིགས་ཚོས་མང་ཚོགས་ལ་ཅི་ཞིག་གསལ་བསྒྲགས་བྱ་དགོས་ཚེ། རབ་གསལ་དེ་ནས་དེ་མཐུན་གྱི་མཛད་སྒོ་སྤེལ་ཏེ་ཁྱབ་བསྒྲགས་བྱེད་པ་ཡིན། དེ་རིང་གི་བྱེད་སྒོར་ལྟད་མོར་བལྟ་བའི་ཆེད་དུ་སྤྱི་ཁྱབ་ཆེན་མོ་སྐུ་ཞབས་པེ་ལིན་ཧམ་ལགས་ཀྱང་སྐུ་དངོས་སུ་ཕེབས་འདུག ཁོང་བཞུགས་པའི་རྐུབ་སྟེགས་ཀྱི་གཡས་གཡོན་དུ་མཚོན་ཆ་ཐོགས་པའི་སྐུ་སྲུང་བ་བཞིས་བསྐོར་འདུག་པས་རྔམ་ཟིལ་ཤིན་ཏུ་ཆེ། ཁོང་གིས་ཞྭ་མོའི་སྟེང་དུ་བྱ་སྒྲོ་ནག་པོ་ཞིག་བཙུགས་རྒྱུ་མཚན་ནི་ཡུལ་ལུང་ཤིང་། མེ་ཏོག་གི་མཐའ་རྒྱན་དྲུབས་པའི་སྐུ་བེར་འོག་ཏུ་ནང་གོས་ནག་པོ་ཞིག་གསོལ་འདུག ཁོང་ནི་ལོ་ན་རྒས་པའི་མི་དྲག་ཅིག་སྟེ། རྒས་གཉེར་ཤར་ཤུར་ཁྲོད་དུ་མི་ཚེའི་དཀའ་སྡུག་གི་མྱོང་བརྒྱུད་གསལ་ལེར་བཀོད་འདུག ཁོ་རང་ཡུལ་ལུང་དེའི་མགོ་གཙོ་དང་ཚབ་བྱེད་མི་སྣར་གྱུར་པ་ནི་དེ་ལྟར་ཡིན་འོས་པ་ཞིག་སྟེ།
དེའི་སྤྱི་ཚོགས་ཀྱི་ཐོག་མའི་མགོ་ཁུངས་དང་། བར་གྱི་འཕེལ་རྒྱས་དང་། ད་ལྟའི་གནས་བབ་སོགས་གང་དང་གང་ཡང་། ལང་ཚོའི་ངར་ཤུགས་ལ་བརྟེན་པ་མ་ཡིན་པར་རྒན་རབས་ཚོའི་དབང་དྲག་དང་ཉམས་མྱོང་། ཐབས་ཇུས་སོགས་ལ་བརྟེན་ནས་ཐོབ་པ་ཤ་སྟག་ཡིན་པས་སོ། །ཡང་གཅིག་བཤད་ན། ཁོང་ཚོས་དེ་ལྟའི་ལག་རྗེས་འཇོག་ཐུབ་དོན་ནི།
ཏག་ཏག་ཁོ་པ་ཚོར་སྟོང་བསམ་དང་རེ་ལྟོས་གཞན་དག་ཤིན་ཏུ་ཉུང་བའི་རྐྱེན་གྱིས་ཡིན་སྲིད། དུས་རབས་དེའི་ནང་དུ། སྲིད་གཞུང་གི་སྒྲིག་འཛུགས་མཐའ་དག་ལ་ཆོས་ལུགས་སྒྲིག་འཛུགས་དང་མཚུངས་པའི་བླ་མེད་ཀྱི་དབང་ཆ་ཡོད་པའི་ཚུལ་ལ་སུས་ཀྱང་དོགས་པ་བྱ་མི་སྲིད། དེ་བས། སྤྱི་ཁྱབ་ཆེན་མོའི་མཐའ་འཁོར་དུ་སྡོད་པའི་མི་ཆེན་དཔོན་པོ་དེ་དག་གི་སྐུའི་གཟི་བརྗིད་ནི་གཅིག་ལས་གཅིག་ཆེ་བའི་སྣང་བ་སྟེར། ཁོ་ཚོ་ནི་མི་སེམས་བཟང་ཅན་རྐྱང་རྐྱང་རེད། གཟུ་བོར་གནས་ཤིང་མཁས་མཛངས་ལྡན། དེ་ལྟ་ན་ཡང་།
ལྕམ་ཧ་སི་ཐིར་པེ་རན་ལྟ་བུའི་བུད་མེད་ཉེས་ཅན་ཞིག་གི་བསམ་སྦྱོར་ལ་ཁྲུན་གཅོད་ཡང་དག་བྱ་རྒྱུ་དེ་མ་གཞི་ནས་ལས་སླ་བོ་ཞིག་ག་ལ་ཡིན། གལ་སྲིད་མིའི་རིགས་ཧྲིལ་པོའི་ཁྲོད་ནས་ཁོང་ཚོ་དང་གྲངས་མཉམ་པའི་མི་བཟང་མཁས་མཛངས་ཅན་གང་དྲག་དྲག་གདམ་བསལ་བྱ་བའི་དབང་དུ་བཏང་ན་ཡང་། དགེ་སྡིག་གི་ཤན་འབྱེད་ཁོང་ཚོ་ལས་ལྷག་པ་ཡོང་རྒྱུ་ཁག་པོ་རེད། ལྕམ་ཧ་སི་ཐིར་པེ་རན་གྱིས་ཀྱང་གནས་ལུགས་དེ་སྔར་ནས་རྟོགས་ཡོད། བརྒྱ་ལ་སུ་ཞིག་ལས་སྙིང་རྗེ་ཕྲན་བུ་འཐོབ་པར་རེ་བའི་ཚེ་ན་ཡང་། དེར་འདུས་ཀྱི་མི་ཚོགས་ལ་རེ་ལྟོས་བཅོལ་རྒྱུ་ལས་ཅི། རྐྱེན་དེའི་དབང་གིས། མགོ་བོ་དགྱེ་སྟེ་རབ་གསལ་གྱི་ཕྱོགས་སུ་ལྟ་བའི་སྐབས་སུ། ལྕམ་ཧ་སི་ཐིར་པེ་རན་གྱི་ངོ་གདོང་སྐྱ་བོ་ཐལ་མདོག་ཏུ་འགྱུར་ཞིང་དངངས་འདར་དབང་མེད་ཤོར།
སྔོན་ཏག་ཏག་ལ་སྐད་རྒྱག་མཁན་སྐད་གཟེངས་མཐོན་པོ་ཅན་གྱི་མི་ཕོ་དེ་ནི་མཚན་སྙན་ཕྱོགས་བཅུར་ཁྱབ་ཅིང་མི་བརྒྱས་མགོ་བོ་དུད་སའི་ཆོས་དཔོན་ལྗོན་ཝེ་སིན་མཆོག་རེད། ཁོང་ནི་པོ་སི་ཐེན་གྱི་ཆོས་ལུགས་མི་སྣའི་ཁྲོད་ཀྱི་དགུང་ལོ་བགྲེས་ཤོས་དེ་ཡིན་ཞིང་།
ལས་རིགས་དེར་ཞུགས་མཁན་ཕལ་ཆེ་བ་དང་འདྲ་བར་མཁས་པ་ཆེན་པོ་ཞིག་ཡིན། མ་ཟད། སེམས་པ་བཟང་ཞིང་གཤིས་རྒྱུད་དུལ་བ་ཞིག་ཀྱང་ཡིན། འོན་ཀྱང་། བཟང་ཞིང་དུལ་བའི་གཤིས་རྒྱུད་དེ་ལ་ལྷན་སྐྱེས་ཀྱི་ཤེས་རབ་ནང་བཞིན་དགོས་ངེས་ཀྱི་གསོ་སྐྱོང་གང་ཡང་མ་བྱས་པའི་དབང་གིས། ངོམ་ཆོག་ཆོག་གི་ཡོན་ཏན་དུ་གྱུར་མེད་པ་ནི་ངོ་ཚ་ཞིག་ཏུ་བརྩི་འོས་པར་མངོན། ཁོང་རབ་གསལ་ལས་འགྲེང་བསྡད་འདུག་ཅིང་། མགོ་རས་ཀྱི་འདབས་ནས་དབུ་སྐྲ་དཀར་པོ་ཕྱིར་མངོན་འདུག དཔེ་གཟིགས་ཁང་གི་འོད་སྣང་གཉོམ་པོའི་ཁྲོད་དུ་བསྡད་དྲགས་པའི་དབང་གིས་མིག་ཟུང་གི་གཟི་མདངས་ཤོར་འདུག་ལ། ཕྱི་གཙང་ནང་གཙང་གི་ཉི་འོད་མ་བཟོད་པར་ལྕམ་ཧ་སི་ཐིར་པེ་རན་གྱི་ཕྲུ་གུའི་མིག་ཟུང་ནང་བཞིན་ཟུམ་ཟུམ་ཀེམ་ཀེམ་བྱེད། ཁོང་གི་བཟོ་ལྟ་ནི་ཆོས་ལུགས་གནའ་དཔེ་དག་གི་ཁ་ཤོག་ནང་མར་བཀོད་པའི་ནག་རོག་རོག་གི་འདྲ་སྐུ་དེ་ཚོ་དང་ཡང་དག་མཚུངས། བརྒྱ་ལ་ཁོང་ནི་འདྲ་སྐུ་དེ་ཚོ་དངོས་སུ་ཡིན་པའི་དབང་དུ་བཏང་ན་ཡང་། ད་ལྟ་ལྟར་མིའི་རིགས་ཀྱི་ནག་ཉེས་དང་། འདོད་ཆགས་དང་། དཀའ་སྡུག་སོགས་འཚོ་གནས་ཀྱི་གནད་དོན་ཁག་ལ་ཇུས་གཏོགས་བྱེད་པའི་དབང་ཆ་ག་ལ་ཡོད།
“ལྕམ་ཧ་སི་ཐིར་པེ་རན་ལགས། དེ་སྔོན་བདག་དང་ལོ་ན་གཞོན་པའི་ཆོས་གྲོགས་དེམ་སི་དེ་ཡོབ་གཉིས་ཁ་རྩོད་ལ་ཐུག་མྱོང་། ཁྱོད་ཀྱིས་ཀྱང་ཁོང་གི་བཀའ་ཆོས་ལ་ཉན་མྱོང་ཡོད་པ་རེད།” ཆོས་དཔོན་ལྗོན་ཝེ་སིན་གྱིས་དེ་ལྟར་བཤད་བཞིན་ལག་པ་ཡ་གཅིག་འཁྲིས་ཀྱི་ངོ་གདོང་སྐྱ་བོར་གྱུར་པའི་ཆོས་དཔོན་ལོ་གཞོན་ཞིག་གི་ཕྲག་པར་བཞག་སྟེ། མུ་མཐུད་དུ། “ངས་ལོ་ན་གཞོན་པའི་ཆོས་གྲོགས་ཁོང་ལ་བསླབ་བྱ་བཏང་སྟེ། དཀོན་མཆོག་དང་གཟུར་གནས་དཔོན་འབངས་ཡོངས་ཀྱི་མདུན་ནས་ཁྱོད་ཀྱི་ནག་ཉེས་ཐེར་འདོན་བྱ་དགོས་ཚུལ་གདམས་པ་ཡིན། རྒྱུ་མཚན་ནི། ང་ཚོ་སུ་ལས་ཀྱང་ཁྱོད་ལ་རྒྱུས་འདྲིས་ཆེ་ཤོས་དེ་ཁོང་ཡིན་པས། ཁོང་གིས་འཇམ་རྩུབ་གང་རུང་ལ་བརྟེན་ནས་ཁྱོད་ཀྱི་གཤིས་ཀ་མཁྲེགས་པོ་དེ་འདུལ་ཐབས་བྱས་ཏེ། ཁྱོད་ལ་བསླུ་བྲིད་གཏོང་མཁན་འཆལ་པོ་དེ་སུ་ཡིན་མིན་ཤེས་ཐུབ་པའི་རེ་བ་བཅངས་པ་ཡིན། དེ་ལྟ་ན་ཡང་། ལོ་གཞོན་ཡང་བློ་གྲོས་ཆེ་བའི་ཆོས་གྲོགས་ཁོང་སེམས་པ་ཆུང་དྲགས་ཏེ་ངའི་རེ་བ་དང་ལེན་བྱས་མ་སོང་། ཁོང་གི་ལྟ་ཚུལ་ལ། བརྒྱ་འདུས་སྟོང་ཚོགས་དབུས་སུ་བུད་མེད་ཅིག་གི་གསང་དོན་བཙན་ཤེད་ཀྱིས་ཕྱིར་དབྱུང་བ་ནི་ཚུལ་ལུགས་དང་མི་མཐུན་པར་སེམས་ཀྱི་འདུག དངོས་གནས་བྱས་ན། ངོ་ཚའི་ཡུལ་དུ་གྱུར་པ་ནི་ནག་ཉེས་གསོག་པའི་བྱ་སྤྱོད་ཡིན་པ་མ་གཏོགས། ཀུན་གྱི་མདུན་ནས་རང་སྐྱོན་ངོས་ལེན་བྱ་བ་དེ་ག་ལ་ཡིན། གནས་ལུགས་དེའི་སྐོར་ངས་ཁོང་ལ་ཡང་ཡང་ལབ་མྱོང་། ཡ་ཁོ་རེ། ཆོས་གྲོགས་དེམ་སི་དེ་ཡོབ་ལགས། ཁྱེད་ཀྱིས་རང་ཉིད་ཀྱི་ལྟ་ཚུལ་ཡང་བསྐྱར་ཐེངས་གཅིག་གསུང་རོགས། ཉེས་ཅན་ལས་ངན་མ་འདིའི་བླ་སྲོག་ལ་ཡང་སྙིང་ཁྱེད་ཀྱིས་འདྲི་ཞིབ་བྱའམ་བདག་གིས་བྱ” ཟེར།
དུས་དེར། རབ་གསལ་ནང་དུ་གཟབ་ནན་ཆེ་མདོག་གིས་སྡོད་པའི་མི་དྲག་དེ་ཚོས་ཕན་ཚུན་ལ་ཤབ་ཤུབ་ཅི་ཞིག་ལབ་མགོ་བརྩམས། དེ་ནས་སྤྱི་ཁྱབ་ཆེན་མོ་པེ་ལིན་ཧམ་ལགས་ཀྱིས་དགོངས་ཚུལ་བརྗོད་མགོ་བརྩམས་སོང་། ཁོང་གི་གསུང་སྐད་རྔམ་ཟིལ་ལྡན་པ་ཞིག་ཡིན་ན་ཡང་། སྨྲ་བརྗོད་སྤེལ་སྟངས་ལས་ཆོས་དཔོན་ལོ་གཞོན་དེ་ལ་སེམས་ཁོང་ནས་གོང་བཀུར་བྱེད་ཀྱིན་པ་ཚོར་ཐུབ།
ཁོང་གིས་གསུང་དོན། “སེམས་པ་བཟང་བའི་སྐུ་ཞབས་དེམ་སི་དེ་ཡོབ་ལགས། མ་གཞི་ནས་ཁྱེད་ཀྱིས་རང་གི་གདུལ་བྱ་ཡིན་པའི་བུད་མེད་འདིའི་བླ་སྲོག་ལ་འགན་འཁུར་འོས། དེ་བས། ཁྱེད་རང་སྐུ་དངོས་ཀྱིས་མོ་ལ་འདྲི་ཞིབ་གནང་སྟེ། ཚོགས་དབུས་སུ་ནག་ཉེས་ཕྱིར་དབྱུང་ན་འོས" ཟེར།
སྐད་ཆ་དེས་མིག་འབྲས་ཡོད་དོ་ཅོག་དེ་མ་ཐག་ཆོས་དཔོན་དེམ་སི་དེ་ཡོབ་ལགས་ཀྱི་སྟེང་ལ་ཕྱོགས་པར་བྱས། ཁོང་ནི་དབྱིན་ཇིའི་སྐད་གྲགས་ཅན་གྱི་སློབ་ཆེན་ཞིག་ནས་སློབ་མཐར་ཕྱིན་པའི་ཆོས་དཔོན་ལོ་གཞོན་ཞིག་ཡིན་ཞིང་། དུས་སྐབས་དེའི་ཤེས་ཡོན་ལེགས་ཤོས་གང་ཡོད་བསྣམས་ཏེ་ཡུལ་ལུང་མཐའ་འཁོབ་འདིར་ཕེབས་པ་རེད། འཆད་པའི་ཡོན་ཏན་དང་ཆོས་ལུགས་ཀྱི་དགའ་མོས་སོགས་ཕྱོགས་གང་ནས་བརྟགས་ཀྱང་མ་འོངས་པར་ཁོ་རང་གོ་ས་མཐོན་པོར་འཛེག་ངེས་པ་གདོན་མི་ཟ། ཁོ་ནི་བྱད་བཞིན་ལེགས་པའི་ཕོ་གཞོན་ཞིག་རེད། དཀར་གཙང་གི་དཔྲལ་བའི་འོག་གི་མིག་ཟུང་ཆེན་པོ་དེར་སྐྱོ་ཤས་ཀྱིས་ཁེངས་ཤིང་། མཆུ་སྒྲོས་ནི་དམ་པོར་ཟུམ་ཡོད་པའི་སྐབས་སུ་མ་གཏོགས་ཅུང་ཟད་འདར་གྱིན་འདུག ཚུལ་དེས་ཁོ་རང་རྫི་གསང་ཧ་ཅང་རྣོ་ཞིང་རང་གཅུན་གྱི་ནུས་པ་ཆེན་པོ་ཡོད་པའི་མི་ཞིག་ཡིན་པ་ཤེས་ཐུབ། ཆོས་དཔོན་ལོ་གཞོན་དེ་ལ་ལྷན་སྐྱེས་ཀྱི་ཤེས་རབ་འཛོམས་ཤིང་རིག་གནས་ལ་ཤིན་ཏུ་མཁས་ན་ཡང་། ཕར་བལྟས་ཚོད་ཀྱིས་ཁོའི་རྣམ་འགྱུར་ལས་སེམས་ཁྲལ་ཆེ་མདོག་དང་ཅི་བྱ་གཏོལ་མེད་ཀྱི་ཉམས་སྣང་ཞིག་མངོན་འདུག དེ་ནི་དཔེར་ན་མི་ཞིག་གིས་མི་ཚེའི་ཁ་ཕྱོགས་བོར་ཏེ་གར་འགྲོ་གཏོལ་མེད་དུ་གྱུར་པའི་སྐབས་སུ།
རང་ཉིད་གཅིག་པུ་གནས་ག་ཤེད་ཅིག་ཏུ་མངོན་ཆུང་གིས་བསྐུང་འདོད་པའི་ཚུལ་དང་འདྲ། གཤིས་རྒྱུད་དེ་འདྲའི་དབང་གིས། ཁོས་ནམ་རྒྱུན་རྩི་ཤིང་ཚང་ཚིང་འཁྲིགས་པའི་མ་ཕྲན་སྟེང་དུ་འཆམ་འཆམ་བྱེད་པ་སོགས་བྱས་ཏེ་ཆོས་ཁྲིམས་དང་མི་འགལ་བའི་ཆ་རྐྱེན་འོག་ཏུ་རང་ཉིད་ཀྱི་དྭངས་གཙང་དང་བྱིས་བློ་སྲུང་གང་ཐུབ་བྱེད་ཀྱི་ཡོད། ཆོས་འཆད་པ་སོགས་ཀྱི་གནས་སྐབས་སུ། ཁོའི་ལྷད་མེད་དྭངས་གཙང་གི་བསམ་བློའི་མཛེས་སྡུག་ཡོངས་སུ་ཕྱིར་མངོན་གྱི་ཡོད་པ་སྟེ། ཁོང་གི་ལྷའི་རོལ་དབྱངས་ལྟ་བུའི་བཀའ་གསུང་གིས་ང་ཚོའི་སེམས་པ་སྒུལ་བྱུང་ཞེས་མི་རྣམས་ཀྱིས་བསྔགས་བརྗོད་ཀྱི་མེ་ཏོག་གཏོར་བཞིན་པ་ལྟར་རོ། །
ཆོས་དཔོན་ལྗོན་ཝེ་སིན་ལགས་དང་སྤྱི་ཁྱབ་ཆེན་མོ་པེ་ལིན་ཧམ་ལགས་གཉིས་ཀྱིས་ཁོང་གི་མིང་ནས་བོས་ཏེ། ཁོ་ལ་བུད་མེད་དེའི་སེམས་ཀྱི་གསང་དོན་ཅིས་ཀྱང་ཚོགས་དབུས་རང་ནས་ཕྱིར་དབྱུང་དགོས་པའི་བཀའ་ཕབ་པ་རེད། ཡིན་ཡང་། མི་ཆོས་ཀྱི་གནས་ལུགས་ལྟར་ན། གལ་སྲིད་བུད་མེད་དེའི་སེམས་པ་སྡིག་ཉེས་ཀྱིས་ཡོངས་སུ་བརླམས་ཡོད་པའི་དབང་དུ་བཏང་ན་ཡང་དེ་ལྟར་བྱ་མི་འོས་པ་ཞིག་རེད། གནས་སྐབས་དེར། ཁོའི་ངོ་གདོང་སྐྱ་བོར་གྱུར་ཅིང་མཆུ་སྒྲོས་ལྷེམ་ལྷེམ་འདར་གྱིན་འདུག
“བུད་མེད་དེར་བསླབ་བྱ་གནང་བར་ཕེབས་རོགས། ངའི་ཆོས་གྲོགས་བཟང་པོ། ད་ལྟ་ནི་མོ་རང་གི་བླ་སྲོག་གི་གནད་འགག་གི་དུས་རིམ་རེད། མ་ཟད། གུས་པར་འོས་པའི་སྤྱི་ཁྱབ་སྐུ་ངོས་གསུང་བ་ལྟར། ཁྱེད་ཀྱིས་མོའི་བླ་སྲོག་ལ་འགན་འཁུར་དགོས་རེད། དོན་དག་དེའི་ངོས་ནས་བཤད་ན། དོན་དུ་ཁྱེད་རང་ཉིད་ཀྱི་བླ་སྲོག་གི་གནད་འགག་གི་དུས་རིམ་ཞིག་ཀྱང་རེད། མོ་རང་ལ་རང་ཉེས་ངོས་ལེན་ཞུ་རྒྱུའི་བསླབ་བྱ་གནང་རོགས།” ཆོས་དཔོན་ལྗོན་ཝེ་སིན་ལགས་ཀྱིས་དེ་སྐད་སྐུལ་མ་བཏང་སོང་།
ཆོས་དཔོན་དེམ་སི་དེ་ཡོབ་ལགས་ཀྱིས་གསོལ་བ་འདེབས་པ་ལྟར་མགོ་བོ་དུད་དེ་ཁ་རོག་གེར་ཡུད་ཙམ་བསྡད་རྗེས། ཡར་ལངས་ཏེ་མདུན་ཕྱོགས་སུ་བུད་སོང་།
ཁོས་རབ་གསལ་ལས་མགོ་བོ་ཐུར་ལ་ཕྱོགས་ཤིང་བུད་མེད་དེའི་མིག་ཟུང་ལ་བལྟས་ཏེ། “ལྕམ་ཧ་སི་ཐིར་པེ་རན་ལགས། སེམས་པ་བཟང་བའི་སྐུ་ཞབས་འདིས་གང་གསུངས་པ་ཐམས་ཅད་ཁྱོད་ཀྱིས་ཀྱང་ཐོས་ཡོད་ཚོད་རེད། ངའི་ཕྲག་སྟེང་ན་ལས་འགན་ལྕི་མོ་ག་འདྲ་ཡོད་མེད་ཀྱང་ཚོར་ཡོད་ངེས་རེད། གལ་ཏེ་ཁྱོད་རང་ཁྲིམས་ཀྱི་མནར་གཅོད་མྱངས་པ་བརྒྱུད་ནས་རང་ཉིད་ཀྱི་བླ་སྲོག་ཉོན་མོངས་ལས་བསྐྱབས་ཏེ་བདེ་ལ་དབབ་ཐུབ་པར་ཡིད་ཆེས་ཡོད་ཚེ། ནག་ཉེས་གསོག་རོགས་ཀྱི་མི་དེ་སུ་ཡིན་ངེས་པར་ལབ་རོགས་ཞུ་རྒྱུ་ཡིན། མི་དེར་དགོས་མེད་ཀྱི་སྙིང་རྗེ་དང་མཛའ་སེམས་བཅངས་ཏེ་ཅི་ཡང་མི་ལབ་པ་མ་གནང་རོགས། ཧ་སི་ཐིར་ལགས། ང་ལ་ཡིད་ཆེས་གནོངས་དང་། གལ་ཏེ་ཁོ་རང་སུ་ཡིན་ལབ་ཚེ། མི་དེ་མཐོན་པོའི་ཁྲི་སྟེང་ན་ཡོད་ཀྱང་ཁྱོད་ཀྱི་འཁྲིས་སུ་ཟགས་ཡོང་སྟེ་ངོ་ཚ་གཟེད་དགོས་པར་འགྱུར། ཁོ་ལ་མཚོན་ན་ཡང་། མི་ཚེ་ཧྲིལ་པོར་ཉེས་པས་ནོངས་ཏེ་སྡོད་པ་ལས་དེ་ག་རང་ཡག་གི་རེད། ཁྱོད་ཀྱིས་འདི་ལྟར་གསང་བ་དམ་པོ་བྱེད་པའི་སྤྱོད་སྟངས་འདིས། མི་དེའི་སྔར་ཡོད་ཀྱི་ནག་ཉེས་སྟེང་དུ་ད་དུང་གཡོ་ཟོལ་གྱི་སྡིག་ཉེས་བསམ་བཞིན་ཁ་སྣོན་བྱེད་པ་ལས་ཅི། དེས་མི་དེར་ཕན་གང་ཡང་ཐོགས་ཀྱི་མ་རེད། ད་ལྟ་དཀོན་མཆོག་གིས་ཁྱོད་ལ་ཚོགས་དབུས་ནས་ངོ་ཚ་གཟེད་པའི་གོ་སྐབས་ཡག་པོ་འདི་འདྲ་བསྩལ་ཡོད་པས། ཁྱོད་ཀྱིས་ཀྱང་གོ་སྐབས་མི་འཆོར་བ་བྱས་ཏེ་རང་སེམས་ཀྱི་ནག་ཉེས་དང་སྐྱོ་སྡུག་ལས་ཐོན་ཐུབ་པར་གྱིས་ཤིག་ཨང་། མི་དེ་ལ་མཚོན་ན། རོ་སྐྱུར་ཡང་ལུས་ལ་ཕན་པའི་ཨ་རག་ཕོར་གང་དེ་རང་འགུལ་གྱིས་བཏུང་བའི་བློ་སྤོབས་མེད་སོང་ན་ཡང་། ཁྱོད་རང་གིས
ཁོ་ལ་དེ་ལྟའི་གོ་སྐབས་འཐོབ་པར་བར་ཆད་མ་བཟོ་རོགས་ཞེས་གསལ་འདེབས་ཞུ་རྒྱུ་ཡིན” ཟེར།
ཆོས་དཔོན་ལོ་གཞོན་དེའི་སྐད་ངག་དངོས་གནས་སྙན་ཞིང་འཇེབས་པ་ཞིག་འདུག
ཁོའི་ཆད་མ་མཐུད་ཀྱི་སྐད་ཆའི་བར་གསེང་གི་བརྩེ་སེམས་དྲོན་མོ་དེས་སྐད་ཆའི་དངོས་བསྟན་གྱི་ནང་དོན་ལས་ཀྱང་མི་སེམས་སྒུལ་བར་བྱེད། དེར་འདུས་ཀུན་གྱི་སེམས་ལ་སྙིང་རྗེ་ཅིག་ཅར་སྐྱེས་པར་གྱུར། ཐ་ན་ལྕམ་ཧ་སི་ཐིར་པེ་རན་གྱི་ཕྲུ་གུ་ལ་ཡང་ཤན་ཤུགས་ཐེབས་པ་ལྟར་ཆོས་དཔོན་དེམ་སི་དེ་ཡོབ་ལགས་ལ་ཅེ་རེར་ལྟ་ཞིང་ལག་པ་ཆུང་ཆུང་བར་སྣང་ལ་བསྒྲེངས་ཏེ་ལྡབ་ལྡིབ་ཅི་ཞིག་ལབ་ཀྱིན་འདུག ཆོས་དཔོན་ལོ་གཞོན་དེའི་བསླབ་བྱ་ནི་དངོས་གནས་བདེན་པའི་སྟོབས་ཀྱིས་ཕྱུག་པ་ཞིག་རེད། དེ་བས། མི་རྣམས་ཀྱི་སེམས་སུ། ལྕམ་ཧ་སི་ཐིར་པེ་རན་གྱིས་མི་ཉེས་ཅན་དེ་སུ་ཡིན་དེ་མ་ཐག་ལབ་ངེས་པར་ཡིད་ཆེས་བྱེད། ཡང་ན། ནག་ཉེས་གསོག་མཁན་སྐྱེས་པ་དེ་གོ་ས་མཐོ་དམན་གང་ཞིག་ན་ཡོད་ཀྱང་རང་དབང་མེད་པར་ཐོན་ཡོང་སྟེ། འགེགས་གསོད་སྟེགས་བུའི་སྟེང་དུ་འཛེག་ངེས་རེད་བསམ་གྱི་ཡོད།
ཡིན་ན་ཡང་། ལྕམ་ཧ་སི་ཐིར་པེ་རན་གྱིས་མགོ་བོ་འཕྲེད་དུ་གཡུག་གཡུག་བྱས་སོང་།
“ཝ་ཡེ། བུད་མེད། དཀོན་མཆོག་གི་ཐུགས་རྗེ་ཚོར་བར་གྱིས་ཤིག” སྐབས་དེར་ཆོས་དཔོན་ལྗོན་ཝེ་སིན་གྱིས་སྔར་ལས་ཀྱང་ཤུགས་ཆེན་པོས་སྐད་ཅོར་བརྒྱབ་བྱུང་། ཁོས་མུ་མཐུད་དུ། “ཐ་ན་ཁྱོད་ཀྱི་པང་གི་ཁྱེའུ་དམར་འབྱར་དེས་ཀྱང་སྐད་ཆ་འཆད་ཀྱིན་འདུག་པ་མི་ཐོས་སམ། ཁོས་ཀྱང་ང་ཚོས་བསླབ་བྱ་བཏང་བ་ཐམས་ཅད་བདེན་དྲང་ཡིན་པ་ཚོར་གྱི་ཡོད་པ་རེད། མི་ངན་དེའི་མིང་ཡིག་ལམ་སང་ལབ་ཤོག གལ་ཏེ། ཁྱོད་ཀྱིས་མི་དེ་སུ་ཡིན་བཤད་ཅིང་དེའི་སྟེང་ལ་མུ་མཐུད་འགྱོད་བཤགས་བྱས་ཚེ། མ་འོངས་པར་བྲང་ཁའི་ཡིག་འབྲུ་དམར་པོ་དེ་མར་དགོག་པའི་གོ་སྐབས་རག་གི་རེད” ཟེར།
“ངས་ཇི་སྲིད་དུ་ལབ་མི་སྲིད།” ལྕམ་ཧ་སི་ཐིར་པེ་རན་གྱིས་ཆོས་དཔོན་ལྗོན་ཝེ་སིན་ལ་མི་ལྟ་བར་ཆོས་དཔོན་ལོ་གཞོན་དེའི་གདོང་ལ་ཕུར་ཚུགས་སུ་བལྟས་ཏེ་བཤད་རྒྱུར། “ཡིག་འབྲུ་དམར་པོ་འདི་བདག་གི་ཆེས་གཏིང་ཟབ་སར་དྲུབས་ཚར་བས། ཁྱོད་ཀྱིས་དགོག་འདོད་ཀྱང་ཐབས་ཤེས་ཡོད་པ་མ་རེད། བདག་གིས་རང་ཉིད་ཀྱི་སྡུག་བསྔལ་ཐེག་ཐུབ་པའི་ཞོར་ལ་ཁོའི་སྡུག་བསྔལ་ཡང་མཉམ་དུ་ཐེག་ཐུབ་པར་སྨོན” ཟེར།
“ཝ་ཡེ། བུད་མེད། ལབ་ཤོག་ཨང་། རང་ཉིད་ཀྱི་ཕྲུ་གུར་ཨ་ཕ་ཞིག་ཡོད་ན་མི་ལེགས་སམ།” དུས་དེར་སྟེགས་བུའི་ཉེ་འཁོར་གྱི་ལྟད་མོ་བའི་ཁྲོད་ནས་མི་ཞིག་གིས་དེ་ལྟར་འཁྱག་ཤུར་ཤུར་གྱིས་སྐད་བརྒྱབ།
*ངས་མི་ལབ་ཐག་ཆོད་ཡིན། ངའི་ཕྲུ་གུས་དག་ཞིང་ན་རང་ཉིད་ལ་ཡབ་ཆེན་ཞིག་ཡོད་པ་ནམ་ཞིག་ཚོར་སྲིད་ན་ཡང་། འཇིག་རྟེན་དུ་རང་ཉིད་ལ་ཨ་ཕ་ཞིག་ཡོད་པ་གཏན་དུ་ཤེས་མི་སྲིད།” ལྕམ་ཧ་སི་ཐིར་པེ་རན་གྱི་ངོ་གདོང་སྐྱ་ཐག་ཆོད་ཡོད་ན་ཡང་། ཧ་ཅང་རྒྱུས་ཡོད་ཀྱི་སྐད་སྒྲ་དེར་དེ་ལྟར་ལན་བརྒྱབ།
མོས་ཅི་ཡང་ལབ་མ་སོང་།” ཆོས་དཔོན་དེམ་སི་དེ་ཡོབ་ལགས་ཀྱིས་བཤད་ཕོད་ལ་མ་ཕོད་ཀྱི་ཉམས་དང་བཅས་དེ་ལྟར་ལབ་པ་དང་། རབ་གསལ་གྱི་གྱང་ལ་བསྙེས་ཤིང་ལག་པ་ཡ་གཅིག་གིས་སྙིང་ཁ་མནན་ཏེ་དངན་པ་རིང་པོ་ཞིག་ཤོར་སོང་། དེ་ནས་ཚུར་འཁོར་ཏེ། “བུད་མེད་འདིའི་སེམས་པ་ཇི་འདྲའི་མཁྲེགས་ཤིང་ཇི་འདྲའི་ཨུ་ཚུགས་ཆེ་བ་ལ་ཨང་།
མོས་ཅི་ཡང་ལབ་མ་སོང” ཟེར།
ཆོས་དཔོན་ལྗོན་ཝེ་སིན་ལགས་ཀྱིས་བུད་མེད་དེའི་ཨུ་ཚུགས་མཐའ་སྐྱེལ་བྱ་ངེས་པའི་ཚུལ་སྔ་མོ་ནས་རྟོགས་ཡོད་པས། སྔོན་ནས་གྲ་སྒྲིག་བྱས་ཡོད་པའི་ནང་དོན་ལྟར་མང་ཚོགས་ལ་སྡིག་ཉེས་སྐོར་གྱི་ཚོགས་བཤད་རིང་མོ་ཞིག་སྤེལ་མགོ་བརྩམས་སོང་། ཁོས་སྡིག་ཉེས་ཆེ་མ་ཆུང་གསུམ་གྲངས་མེད་པ་ཞིག་དཔེ་རུ་བཀོད་ཅིང་། ངོ་ཚ་བར་འོས་པའི་ཡིག་འབྲུ་དམར་པོ་དེའི་སྐོར་ཡང་ཡང་བསྐྱར་ཟློས་བྱས། དུས་ཚོད་གཅིག་ལྷག་རིང་གི་ཚོགས་བཤད་ཁྲོད་དུ་ཡིག་འབྲུ་དམར་མོ་དེའི་སྐོར་ཞིབ་ཅིང་ཕྲ་བ་ཡང་ནས་ཡང་དུ་གསུངས་པ་བརྒྱུད་དེ། ཡིག་འབྲུ་དམར་པོ་དེར་སྔར་ལས་ལྷག་པའི་མཚོན་དོན་འཇིགས་སུ་རུང་བ་ཞིག་ལྡན་པར་བྱས་སོང་། མི་རྣམས་ཀྱི་ཉམས་སྣང་ལ་ཡིག་འབྲུ་དེ་ནི་དམྱལ་ཁམས་ཀྱི་མེ་ལྕེས་ཚོས་གཞི་བསྒོས་ཏེ་དམར་པོར་ཆགས་པ་ཡིན་པའི་སྣང་བ་སྐྱེས་སུ་བཅུག་སོང་།
དེའི་རིང་ལ། ལྕམ་ཧ་སི་ཐིར་པེ་རན་གནས་དེར་འགྲེང་ཞིང་མིག་ཟུང་གིས་ཡུལ་གང་ཞིག་ལ་གཡོ་མེད་དུ་ཅེར་ཏེ་ཧ་ཅང་ཐང་ཆད་པའི་ཉོབ་མདངས་ཤིག་ཤར་འདུག མོ་རང་ལ་མཚོན་ན། ཞོགས་པ་དེར། མི་གཤིས་ཀྱིས་ཐེག་ཐུབ་ཚད་ཀྱི་མནར་གཅོད་ཐམས་ཅད་མྱངས་ཏེ་ཡོང་། ཐུན་མིན་གཤིས་རྒྱུད་ཀྱི་དབང་གིས། མོ་དྲན་མེད་དུ་བརྒྱལ་མི་སྲིད། དེ་བས། མིག་མདུན་གྱི་མི་བཟད་པའི་སྡུག་བསྔལ་ལ་གཡོལ་ཆེད། སེམས་པ་ནི་རྡོ་བ་ལྟ་བུའི་གོ་མེད་ཚོར་མེད་དང་སྦྲིད་འཐོམ་གྱི་ངང་དུ་གནས་ཤིང་། ཤ་ཁྲག་གདོས་བཅས་ཀྱི་ཚོར་ཤེས་བན་བུན་ཙམ་དེ་སྔར་བཞིན་མ་ཉམས་པར་གནས་ཡོད། དེ་འདྲའི་ངང་དུ། ཆོས་དཔོན་གྱི་ཚོགས་བཤད་རྩུབ་མོ་དེ་མོའི་རྣ་ལམ་ནས་ཕན་མེད་འབྲས་མེད་དུ་གྲག་གིན་འདུག ཚོགས་བཤད་ཀྱི་མཇུག་ཏུ་སླེབ་དུས། པང་གི་ཁྱེའུ་སྐད་ཤུགས་ཆེན་པོས་ངུས་སོང་།
མོས་སྣང་ལ་མ་ངེས་པའི་ངང་ལ་ཕྲུ་གུ་ལྷོད་ལ་དབབ་ཐབས་བྱེད། དེ་ནས་ཅང་མ་འགོར་བར། འབག་སྐུ་ཞིག་དང་འདྲ་བའི་མོ་རང་ཡང་བསྐྱར་འཁྱག་ཤུར་ཤུར་གྱི་རྣམ་འགྱུར་ཁྲོད་ནས་བཙོན་ཁང་ནང་དུ་ཁྲིད་སོང་། ལྕགས་གཟེར་གྱིས་ཁེངས་པའི་སྒོ་ཆེན་དེ་བརྒྱབ་པ་དང་དུས་མཉམ་དུ་མོའི་རྒྱབ་གཟུགས་གཞི་ནས་མི་མཐོང་བར་གྱུར། སྐབས་དེར། ལྕམ་ཧ་སི་ཐིར་པེ་རན་མིག་སྐྱེལ་བྱེད་བཞིན་པའི་མི་ཚོགས་ཀྱིས་ཕན་ཚུན་ལ་ཤབ་ཤུབ་འདི་སྐད་ལབ་ཀྱིན་འདུག་པ་སྟེ། བཙོན་ཁང་གི་མུན་པ་འཐིབ་འཐིབ་ཀྱི་སྒོ་ཁྱམས་བརྒྱུད་ནས་འགྲོ་དུས་མོའི་བྲང་ཁའི་ཡིག་འབྲུ་དེ་ལས་འོད་ཟེར་དམར་པོ་ཆེམ་ཆེམ་འཕྲོ་བཞིན་འདུག་ཅེས་པའོ། །

བཞི་པ། ཐུག་འཕྲད།

ལྕམ་ཧ་སི་ཐིར་པེ་རན་བཙོན་ཁང་ལ་ལོག་རྗེས། སྙིང་རླུང་འཁྲུགས་པ་ལྟར་བྱ་སྤྱོད་རྒྱུན་ལྡན་མིན་པར་གྱུར། དེ་བས། མི་ཞིག་གིས་སྐད་ཅིག་ཙམ་ཡང་མི་འབྲལ་བར་ལྟ་རྟོག་བྱེད་དགོས་བྱུང་། དེ་ལྟ་མིན་ཚེ། མོས་རང་ཉིད་དང་ཕྲུ་གུའི་སྲོག་ལ་མི་འཚེ་བའི་ངེས་པ་ཡང་མེད་ཚོད་རེད། དེ་ལྟར་ས་སྲོད་ལ་སླེབ་དུས། མི་རྣམས་ཀྱིས་སྐད་ཆེན་པོས་སྡིགས་མོ་དང་འཇིགས་སྐུལ་ཇི་འདྲ་བྱས་ན་ཡང་མོའི་བྱ་སྤྱོད་ལ་ཚོད་འཛིན་ཁྱོན་ནས་བྱེད་མ་ཐུབ།
བཙོན་སྲུང་པི་ར་ཁེ་ཐི་ལགས་ཀྱིས་སྨན་པ་ཞིག་ངོ་ཤེས་ཚུལ་དང་དེ་ཉིད་གདན་དྲངས་ན་ལེགས་ཚུལ་གྱི་བསམ་འཆར་བཏོན། ཁོས་འོས་སྦྱོར་བྱས་པ་ལྟར་ན། སྨན་པ་དེ་ནི་ཡེ་ཤུའི་ཆོས་ལུགས་ཀྱི་གསོ་བ་རིག་པར་མཁས་པ་ཙམ་མ་ཟད། ད་དུང་ཀླ་ཀློའི་རིགས་ཀྱི་གསོ་དཔྱད་སྔོ་སྨན་གྱི་རིགས་ལའང་ཤིན་ཏུ་མཁས་སྐད། དངོས་གནས་བྱས་ན། ལྕམ་ཧ་སི་ཐིར་པེ་རན་ལས་ཀྱང་མོའི་ཕྲུ་གུ་ལ་སྨན་པའི་གསོ་བཅོས་ཉེ་བར་མཁོ་བར་སྣང་། མོས་ཨ་མའི་ནུ་ཞོ་ལས་འཚོ་བཅུད་བཞིབས་པ་དང་ལྷན་དུ། ཨ་མའི་ལུས་གསེང་གི་འཁྲུག་ཟིང་དང་།
སྡུག་བསྔལ། རེ་ཆད་སོགས་ཀྱང་བཞིབས་ཡོད་པ་འདྲ་སྟེ། ལུས་པོ་ཆུང་ཆུང་སྙིང་རྗེ་མོ་དེ་རེངས་འཁུམ་ཆགས་ཏེ་སྡུག་བསྔལ་ཆེན་པོས་འཕག་འཚག་བྱེད་ཀྱིན་འདུག ཕྲུ་གུའི
ལུས་པོ་ཆུང་ཆུང་དེ་ནི་ཏག་ཏག་མོའི་ཨ་མས་དེ་རིང་མྱངས་པའི་སྡུག་བསྔལ་གྱི་ཟབ་ཚད་མཚོན་བྱེད་བདེན་དཔང་གསོན་པོ་ཞིག་དང་འདྲ།
བཙོན་སྲུང་གི་རྗེས་སུ་འབྲངས་ཏེ་ནག་ཐོམ་ཐོམ་གྱི་བཙོན་ཁང་དུ་འཛུལ་ཡོང་མཁན་ནི་བཟོ་ལྟ་ཁྱད་མཚར་བའི་མི་ཕོ་དེ་རེད། ཁོ་ནི་ཏག་ཏག་མི་ཚོགས་ཁྲོད་ནས་ལྕམ་ཧ་སི་ཐིར་པེ་རན་གྱིས་དོ་སྣང་ཆེན་པོ་བྱས་མྱོང་མཁན་དེ་རེད་འདུག དབྱིན་ཏི་ཨན་པའི་ཚོ་དཔོན་དེ་དང་སྤྱི་ཁྱབ་ཆེན་མོ་གཉིས་ཀྱིས་མི་དེའི་ལུས་བླུ་བའི་སྐོར་ལ་གྲོས་འཆམ་འབྱུང་རག་བར་དུ་ཁོ་རང་གནས་སྐབས་སུ་བཙོན་ཁང་དེར་བཅུག་ཡོད་པ་རེད། དེ་ལྟར་བྱེད་དོན་ནི་ཁོས་ནག་ཉེས་གང་ཞིག་བསགས་པ་མ་ཡིན་པར་ཁོ་ཚོས་དེ་ནི་ཆེས་སྟབས་བདེ་ཤོས་དང་འཚམས་ཤོས་ཡིན་པར་འདོད་པས་རེད། ཁོའི་མིང་ལ་ཝ་ཏི་ཕྲི་ལིན་བོ་ཐི་ཟེར་སྐད། བློ་ཡུལ་ལས་འདས་པ་ཞིག་ལ། བཙོན་སྲུང་གིས་མི་དེ་ཁྲིད་ནས་བཙོན་ཁང་དུ་འཛུལ་ཏེ་རིང་བོ་མ་ཕྱིན་པར་བཙོན་ཁང་གློ་བུར་འཇམ་ཐིང་ཐིང་དུ་གྱུར་སོང་། ཁྱེའུ་དེས་སྔར་ལྟར་ན་ཟུག་གི་འཁུན་སྒྲ་ཕྲན་བུ་འབྱིན་པ་མ་གཏོགས། ལྕམ་ཧ་སི་ཐིར་པེ་རན་ནི་དབུགས་རྒྱུ་རྦད་དེ་ཆད་པ་ལྟར་ཧད་དེ་ལུས་སོང་།
“གྲོགས་པོ། ཁྱེད་ཀྱིས་ཡུད་ཙམ་རིང་ནད་པ་འདི་ང་ལ་སྤྲད་དེ་ལོག་ཕེབས་རོགས།
ཁྱེད་ཀྱིས་ཡིད་ཆེས་གནང་ཆོག བཙོན་སྲུང་བཟང་པོ། ཁྱེད་ཀྱི་བཙོན་ར་ལམ་སང་ཁུ་སིམ་པོ་ཆགས་ཐུབ་ངེས་ཡིན། མ་ཟད། ད་ནས་བཟུང་ལྕམ་ཧ་སི་ཐིར་པེ་རན་གྱིས་ཁྲིམས་དཔོན་རྣམས་ཀྱི་ཁར་མཉན་ངེས་ཡིན། ད་ཅི་ནང་བཞིན་སྨྱོ་རྟགས་བསྟན་མི་ཡོང་ཁོ་ཐག་ཡིན།” སྨན་པ་ཡིན་ཟེར་མཁན་གྱི་མི་ཕོ་དེས་དེ་ལྟར་བཤད།
“རྒན་ལགས་ལ་དེ་འདྲའི་ཐབས་ཤེས་ཤིག་དངོས་འབྲེལ་ཡོད་ཚེ། ངས་རྒན་ལགས་ཀྱི་འཇོན་ཐང་ལ་ཡི་རང་འབུལ་ངེས་ཡིན། བུད་མེད་འདི་གདོན་གྱིས་ཟིན་པ་ནང་བཞིན་འདུག ངས་ཐབས་ཤེས་གང་ཡོད་རྩལ་དུ་སྤྲུགས་ཀྱང་བྱ་ཐབས་རྙེད་མ་སོང་། ད་ནི་ངོ་མ་ཐབས་ཟད་ནས་ལྕག་གིས་བྲབས་ཏེ་གདོན་འདྲེ་མཐའ་སྤྲོད་གཏང་རྒྱུའི་ལས་ལ་ཐུག་བྱུང་།” བཙོན་སྲུང་པི་ར་ཁེ་ཐི་ཡིས་དེ་སྐད་ལན་བཏབ།
མི་དེ་བློ་བག་ལྷོད་པོའི་ངང་ལ་བཙོན་ཁང་དུ་འཛུལ་འོང་བའི་བཟོ་ལྟ་ནི་ཁོས་རང་ཉིད་སྨན་པ་ཡིན་ཟེར་བའི་ཐོབ་ཐང་དང་ཤིན་ཏུ་འཚམས་པར་སྣང་། བཙོན་སྲུང་ཕྱི་རུ་ཕྱིན་རྗེས། ཁོ་གཉིས་གདོང་ལ་གདོང་གཏད་ནས་ལུས། གནས་སྐབས་དེར་ཡང་ཁོ་སྔར་བཞིན་བློ་བག་ལྷོད་པོར་གནས། མི་ཚོགས་ཁྲོད་དུ་ལྕམ་ཧ་སི་ཐིར་པེ་རན་གྱིས་ཁོ་ལ་ཕུར་ཚུགས་སུ་ལྟ་བའི་ཚུལ་ལ་བརྟགས་ན་ཁོ་གཉིས་བར་གྱི་འབྲེལ་བ་རྒྱུན་ལྡན་ཞིག་མིན་པ་ཤིན་ཏུ་གསལ་བོ་རེད། མི་དེས་ཐོག་མར་ཁྱེའུ་དེའི་ནད་ལ་བརྟག་མགོ་བརྩམས། དངོས་གནས་བྱས་ན། ཕྲུ་གུ་དེ་མལ་ཁྲི་འཁོར་ལོ་ཅན་དེའི་སྒང་ནས་ངུས་ཏེ་བརྒྱལ་གྲབས་བྱེད་ཀྱིན་པས། ཁོས་ལས་གཞན་བསྐྱུར་ཏེ་སྔོན་ལ་ཁྱེའུ་དེའི་ལུས་ལ་ཞིབ་བཤེར་བྱ་དགོས་བྱུང་བ་རེད། ཁོས་ཨམ་ཕྲག་ལས་ཀོ་སྒམ་ཆུང་ཆུང་ཞིག་བཏོན་ཅིང་དེ་ལས་སྨན་རིལ་བུ་ཞིག་ཆུ་ཕོར་བ་གང་གི་ནང་དུ་བངས་སོང་།
“སྔོན་མར་བདག་གིས་གསེར་བཙོ་སྦྱང་བྱེད་ཐབས་སྐོར་ལ་ཞིབ་འཇུག་བྱས་མྱོང་བ་དང་། དེའི་སྟེང་དུ་ན་ནིང་ལོ་གཅིག་རིང་སྔོ་སྨན་ལ་འདྲིས་ཆ་ཆེ་བའི་མི་རིགས་ཤིག་གི་ཁྲོད་དུ་སྡོད་རྒྱུ་བྱུང་བའི་དྲིན་གྱིས་གསོ་རིག་ལ་ཆེད་དུ་སྦྱངས་པའི་མི་དེ་ཚོ་ལས་ཀྱང་ང་མཁས་པོ་ཡོད། ལྕམ་མོ་ལགས། ཕྲུ་གུ་འདི་ཁྱེད་ཀྱི་བུ་མོ་རེད། ང་དང་ཤ་ཁྲག་གི་འབྲེལ་བ་ཡོད་པ་མ་རེད། ཕྲུ་གུས་ཀྱང་སྐད་གདངས་དང་བྱད་བཞིན་གང་གི་ཆ་ནས་ཀྱང་ང་རང་ཨ་ཕར་ངོས་འཛིན་གྱི་མ་རེད། དེ་བས། ཁྱེད་རང་སྐུ་དངོས་ཀྱིས་སྨན་ལྡུད་རོགས།” མི་དེས་དེ་ལྟར་བཤད།
ལྕམ་ཧ་སི་ཐིར་པེ་རན་གྱིས་མི་དེས་སྤྲད་པའི་སྨན་ལག་པས་བཀག་ཅིང་དོགས་པ་ཆེན་པོས་ཁོ་ལ་ཧར་གྱིས་བལྟས་ཏེ། སྐད་ཆུང་ངུས “ཁྱོད་ཀྱི་ཁྱེའུ་བསམ་མེད་འདི་བེད་སྤྱད་དེ་རང་ཉིད་ཀྱི་དགྲ་ཤ་ལེན་འདོད་དམ” ཟེར།
“གླེན་མ་འདི། ལས་དབང་མི་བཟང་བའི་བྱི་ཕྲུག་འདི་འདྲ་ཞིག་ལ་ངས་འཚེ་བར་ཕོད་དམ། སྨན་འདི་ནད་ལ་ཕན་ཐག་ཆོད་ཡིན། མོ་རང་ངའི་ཕྲུ་གུ་ཡིན་པའི་དབང་དུ་བཏང་ན་ཡང་། འོ་རེད། ངེད་གཉིས་ཀྱི་ཕྲུ་གུ་ཡིན་པའི་དབང་དུ་བཏང་ན་ཡང་། ང་ལ་འདི་ལས་ལྷག་པའི་སྨན་མཆོག་ཅིག་སྟེར་རྒྱུ་མེད” ཅེས་མི་དེས་ལེ་བདའ་དང་སེམས་གསོ་འདྲེས་མའི་ཉམས་དང་བཅས་ཏེ་སྨྲས།
ཡིན་ཡང་། ལྕམ་ཧ་སི་ཐིར་པེ་རན་སྔར་བཞིན་ཐེ་ཚོམ་གྱི་ངང་དུ་གནས། དོན་ངོ་མར།
མོ་རང་དཔྱོད་ཤེས་ཀྱི་ནུས་པ་གང་ཡང་མེད་པར་ཐམ་ཐོམ་གྱི་ངང་དུ་ལུས་འདུག སྐབས་དེར། མི་དེས་ཁྱེའུ་རང་ཉིད་ཀྱི་པང་དུ་བླངས་ཏེ་སྨན་བླུད་སོང་། སྨན་གྱི་ནུས་པ་ལམ་སང་ཐོན་ཏེ་མི་དེའི་སྐད་ཆར་བདེན་དཔང་བྱས་སོང་བ་སྟེ། ཁྱེའུ་དེའི་ན་ཟུག་གི་འཁུན་སྒྲ་དེ་མ་ཐག་ཆད་ཅིང་ལུས་པོ་ཆུང་ཆུང་ལྷོད་ལ་བབས་པ་དང་། ན་ཟུག་འཇགས་མ་ཐག་ལམ་སང་ཁྱེའུ་བྱིངས་དང་འདྲ་བར་གཉིད་ཁུག་སོང་། དེར་མཐུད་ནས། ངེས་པ་དོན་གྱི་སྨན་པའི་མིང་གིས་བོས་ཆོག་ཆོག་གི་མི་དེས་ཁྱེའུའི་ཨ་མའི་ནད་ལ་བརྟག་མགོ་བརྩམས། ཁོས་ཧ་ཅང་ནན་ཏན་གྱིས་ནད་པའི་རྩ་ལ་བརྟག་པ་དང་ཆབས་ཅིག མིག་ནང་ལ་གཟབ་ནན་གྱིས་ལྟ་བར་བྱེད། ཁོའི་གཟབ་ནན་གྱི་མིག་མདངས་དེས་ལྕམ་ཧ་སི་ཐིར་པེ་རན་ལ་ཁོང་འདར་ཡང་ཡང་ཤོར་དུ་བཅུག མིག་མདངས་དེ་ནི་མོ་རང་ལ་མཚོན་ན། ཇི་འདྲའི་རྒྱུས་མངའ་ཡོད་པ་ཞིག་དང་། ཡང་ཇི་འདྲའི་འཁྱག་ཤུར་ཤུར་ཞིག་ཡིན་ཨང་། བརྟག་དཔྱད་མཇུག་སྒྲིལ་རྗེས། ཁོས་ཡང་བསྐྱར་སྨན་སྣ་ཞིག་བསྡེབས་སོང་།
དེ་ནས་སྨན་པ་དེས་བཤད་རྒྱུར། “བདག་གིས་རྨོངས་བྱེད་སྦྲིད་སྨན་དང་བརྗེད་ཟས་བརྗེད་ཆུ་ཟེར་བ་དེའི་རིགས་ཤེས་ཀྱི་མེད། ཡིན་ན་ཡང་། ཀླ་ཀློའི་ཚོ་ཁག་ལས་གསང་བའི་མན་ངག་མང་པོ་བསླབས་མྱོང་། སྨན་སྣ་འདི་ནི་དེའི་ཁྲོད་ཀྱི་གཅིག་ཡིན། ངས་དབྱིན་ཏི་ཨན་པ་ཞིག་ལ་ཕ་ར་སོར་སོ་སི་ཡི་ལག་རྩལ་རྙིང་པ་ཁ་ཤས་བསླབས་པའི་དྲིན་ལན་དུ་ང་ལ་ལབ་བྱུང་། སྨན་ཟོ་ཞིག སྨན་འདིས་སྙིང་རྗེའི་ལྷག་བསམ་དཀར་པོས་མི་སེམས་གསོ་བ་ལྟར་ཁྱོད་ལ་སེམས་གསོ་སྦྱིན་མི་ཐུབ་ཀྱང་སྲིད་མོད། སྙིང་རྗེའི་ལྷག་བསམ་དེ་འདྲ་ད་ནི་ངས་ཁྱོད་ལ་སྤྲོད་ཐབས་ཡོད་པ་མ་རེད། འོན་ཀྱང་། སྨན་འདིས་མེ་ལ་ཆུ་བླུགས་པ་ལྟར་ཁྱོད་ཀྱི་འདོད་པའི་ཚ་བ་ཆེན་པོ་དེ་གཞིལ་ཐུབ་ཀྱི་རེད" ཟེར།
ལྕམ་ཧ་སི་ཐིར་པེ་རན་གྱིས་ཁོའི་ལག་གི་ཕོར་བ་ག་ལེར་བླངས་ཤིང་བློ་རྩེ་གཅིག་གིས་ཁོའི་གདོང་ལ་བལྟས་ནས་བསྡད། མི་དེའི་མིག་མདངས་སྔོན་མ་ལྟར་འཇིགས་སུ་རུང་བ་ཞིག་མིན་ན་ཡང་སྔར་བཞིན་དོགས་པས་ཁེངས་ནས་འདུག ཡང་སྙིང་ཁོས་ཅི་ཞིག་བསམ་གྱི་ཡོད་མེད་སུ་ཡིས་ཤེས། མོས་གཉིད་དུ་ཡུར་བའི་ཕྲུ་གུར་ལྟ་ཙམ་བྱས་ཏེ་བཤད་རྒྱུར།
“དེ་སྔོན་ང་འཆི་འདོད་སྐྱེས་མྱོང་། དུས་དེར་ལམ་སང་འཆི་རྒྱུ་བྱུང་ན་ཅི་མ་རུང་སྙམ་བྱུང་། ཐ་ན་དཀོན་མཆོག་ལ་དེ་ལྟར་གསོལ་བ་ཡང་བཏབ་མྱོང་། ང་ལ་གསོལ་བ་འདེབས་པའི་ཐོབ་ཐང་ཡོད་མེད་ཀྱང་ཅི་ཤེས་མོད། ངས་དེ་ལྟར་གསོལ་བ་བཏབ་མྱོང་། དེ་ལྟ་ན་ཡང་། གལ་ཏེ་འདི་དུག་ཆུ་ཡིན་ཚེ། ངས་ཕོར་བ་གང་བོ་འདི་མ་བཏུང་བའི་སྔོན་དུ།
ཁྱེད་ལ་ཡང་བསྐྱར་བསམ་བློ་གཏོང་རོགས་ཞུ་རྒྱུ་ཡིན། གཟིགས་དང་། ངའི་མཆུ་སྒྲོས་ཀྱིས་ཕོར་བ་ལ་རེག་ཐུབ་ཀྱི་འདུག” ཟེར།
“ཐུངས་ཤིག” ཁོས་ཉམས་སྣང་ཅི་ཡང་མེད་པར་དེ་ལྟར་བཤད་པ་དང་། དེ་ནས་མུ་མཐུད་དུ། “ཧ་སི་ཐིར་པེ་རན་ལགས། ཁྱོད་རང་ང་ལ་ཡིད་རྟོན་འདི་ཙམ་ཡང་མི་འདུག་གམ། ངས་དེ་འདྲ་བྱ་སྲིད་ཀྱི་རེད་དམ། བརྒྱ་ལ་དགྲ་ཤ་ལེན་པའི་འཆར་གཞི་ཡོད་པའི་དབང་དུ་བཏང་ན་ཡང་། ཁྱོད་རང་གསོན་དུ་འཇུག་པ་ལས་སྙིང་རླུང་སངས་པ་ཅི་ཞིག་ཡོད་དམ། ཁྱོད་ལ་གཟུགས་པོ་ཐང་ཐང་ངང་ལ་ནོངས་འགྱོད་ཀྱི་མནར་གཅོད་མྱོང་འཇུག་པ་ལས་ལྷག་པའི་ཐབས་ཤེས་ཡག་པོ་ཅི་ཞིག་ཡོད་སྲིད་དམ།” ཁོས་དེ་ལྟར་བཤད་ཞོར་དུ་མཛུབ་མོ་རིང་བོ་དེ་ཡིག་འབྲུ་དམར་པོའི་སྟེང་དུ་བཙུགས་སོང་། ལྕམ་ཧ་སི་ཐིར་པེ་རན་གྱི་ཉམས་སྣང་ལ་ཡིག་འབྲུ་དམར་པོ་དེས་རང་ཉིད་ཀྱི་དོན་ལྔ་སྣོད་དྲུག་ཐལ་བར་བསྲེགས་སོང་བ་ལྟ་བུའི་ཚོར་སྣང་བྱུང་། ཁོས་ཀྱང་ལྕམ་ཧ་སི་ཐིར་པེ་རན་གྱི་རྣམ་འགྱུར་ལས་ཚུལ་དེ་རྟོགས་སོང་བ་ལྟར་འཛུམ་ཙམ་དང་བཅས་མུ་མཐུད་དུ། “དེ་བས། མུ་མཐུད་འཚོ་བར་གྱིས་ཤིག གྲོང་པ་ཁྱིམ་མཚེས་ཀྱི་མིག་ལམ་ཟེར་ན་ཡང་འདྲ། ཁྱོད་ཀྱིས་དེ་སྔོན་ཁྱོ་གའི་མིང་གིས་བོས་མྱོང་བའི་བདག་གི་མིག་ལམ་ནས་ཡིན་ན་ཡང་འདྲ། ཕྲུ་གུའི་མིག་ལམ་ནས་ཡིན་ན་ཡང་འདྲ། རང་ཉིད་ཀྱིས་བསགས་ཟིན་པའི་རྣམ་སྨིན་དང་ལེན་ཕོད་པར་གྱིས་ཤིག མུ་མཐུད་འཚོ་ཐུབ་པའི་ཆེད་དུ་སྨན་ཆུ་འདི་ཐུངས་ཤིག” ཟེར།
དེ་ཐོས་པ་དང་ལྕམ་ཧ་སི་ཐིར་པེ་རན་གྱིས་ཀྱང་ཨུ་ཚུགས་ཅི་ཡང་མ་བརྒྱབ་པར་སྨན་ཆུ་ཕོར་བ་གང་བོ་ཞབས་དག་བྱས་ཤིང་། མི་ཕོ་ལག་རྩལ་ཅན་དེའི་བཀོད་སྒྲིག་ལྟར་ཕྲུ་གུ་གཉིད་ཡོད་པའི་མལ་ཁྲི་སྟེང་དུ་ཙོག་བསྡད། དེ་ནས་མི་དེས་ཀྱང་བཙོན་ཁང་དེའི་རྐུབ་སྟེགས་གཅིག་པུ་དེ་ཚུར་དྲུད་ཡོང་སྟེ་མོའི་འགྲམ་དུ་ཙོག་བསྡད་སོང་། ངང་ཚུལ་དེས་མོ་རང་ལ་ཡང་བསྐྱར་ཁོང་འདར་ཤོར་དུ་བཅུག རྒྱུ་མཚན་ནི། མོའི་སེམས་སུ། མི་དེའི་བྱེད་སྟངས་ནི་མི་གཤིས་སམ་རྩ་དོན་གྱི་ངོས་ནས་བྱས་པ་ཞིག་ཡིན་པས་དེ་ནི་བླ་ན་མེད་པའི་གདུག་རྩུབ་རིགས་ཤིག་རེད་ཟེར་ཡང་ཆོག་སྟེ། མོའི་ཤ་ཁྲག་ལུས་པོའི་སྡུག་བསྔལ་ཡོངས་སུ་གསོ་བཅོས་ཚར་རྗེས། གཞི་ནས་སེམས་པར་རྨ་ཁ་ཕོག་པའི་ཁྱོ་བོ་ཞིག་གི་ངོས་ནས་མོ་རང་ལ་འཁོན་ལན་བསློག་ངེས་པ་ཐག་གིས་ཆོད་སྙམ་པས་རེད།
“ཧ་སི་ཐིར་པེ་རན་ལགས།” ཁོས་བཤད་རྒྱུར། “ངས་ཁྱོད་ལ་འདྲི་ཞིབ་བྱ་མི་འདོད།
རྒྱུ་གང་ཞིག་གིས་ཚུལ་ཇི་ལྟར་སྡིག་ཉེས་ཀྱི་གཡང་ལ་ཟགས་ཚུལ་ལམ། ཡང་ན་ངོ་ཚའི་ཡུལ་དུ་གྱུར་པའི་སྟེགས་བུ་དེའི་སྒང་ལ་ཚུལ་ཇི་ལྟར་འཛེག་དགོས་བྱུང་མིན་སྐོར་ཅི་ཡང་འདྲི་མི་འདོད། དེ་འདྲ་ཆགས་པའི་རྒྱུ་རྐྱེན་ནི་གསལ་ཐིང་ཐིང་རེད་དེ། ངའི་བླུན་རྨོངས་དང་ཁྱོད་ཀྱི་གཉོད་ཆུང་ངོ་། །བདག་ནི་བསམ་བློ་ཡོད་ཟེར་མཁན་གྱི་དཔེ་ཆ་བ་གླེན་པ་ཞིག་དང་ན་སོ་རྒས་ཟིན་པའི་སྐྱེས་པ་ཞིག་རེད། ཆེས་མཚར་སྡུག་ལྡན་པའི་མི་ཚེའི་ལོ་ཟླ་ཐམས་ཅད་ཤེས་བྱ་དང་ཕུགས་འདུན་ལ་ཕུལ་ཚར་བ་རེད། དངོས་གནས་བྱས་ན། ཁྱེད་ལྟ་བུའི་ལང་ཚོའི་མཚར་སྡུག་སྔར་ནས་བདག་དང་འབྲེལ་བ་ཡོད་པ་མ་རེད།
བདག་གི་གཟུགས་པོ་ནི་སྐྱེས་པ་ནས་སྐྱོན་ཅན་ཡིན་པས། དེ་སྔོན་ཤེས་ཡོན་དང་ཤེས་རབ་ལ་བརྟེན་ནས་གཟུགས་པོའི་སྐྱོན་གབ་སྟེ་ན་ཆུང་བུ་མོའི་སེམས་ཁ་བསྐོར་འདོད་ཀྱི་སྟོང་བསམ་བཅངས་པ་རེད། དེ་ནི་རང་མགོ་རང་གཡོག་རང་རེད། མི་རྣམས་ཀྱིས་ཁོ་བོར་རྣམ་དཔྱོད་དང་ལྡན་ཞེས་བསྔགས་པར་བྱེད། ཡིན་ཡང་། གལ་ཏེ་དངོས་གནས་རྣམ་དཔྱོད་དང་ལྡན་ཚེ། གནས་ཚུལ་སྐྱོ་པོ་འདི་ལ་སྔོན་དཔག་ཐུབ་དགོས་ངེས་རེད། ཧ་སི་ཐིར་པེ་རན་ལགས།
ང་རང་མུ་མཐའ་མེད་པའི་ནགས་ཀློང་སྟུག་པོ་བརྟོལ་ཏེ་ཡེ་ཤུའི་ཆོས་ལུགས་པའི་མི་སེར་སྤེལ་ཡུལ་འདིར་སླེབ་དུས། ཆེས་ཐོག་མར་མིག་ལ་སྣང་བ་ནི་བརྒྱ་ཚོགས་སྟོང་འདུས་ཁྲོད་མཐོན་པོར་འགྲེང་བའི་ཁྱོད་རང་སྟེ། ངོ་ཚ་ཁྲེལ་འདས་ཀྱི་མཚོན་བྱེད་དུ་གྱུར་པའི་འབག་སྐུ་དེ་རེད། ཡིན་ཡང་། དངོས་གནས་བྱས་ན། ངེད་གཉིས་ཀྱི་ལམ་བུའི་ཕར་སྣེ་ན་ཡིག་འབྲུ་དམར་པོའི་མེ་ལྕེ་ལམ་ལམ་མཆེད་ཀྱིན་པའི་ཚུལ་ནི། ཉིན་དེར་ངེད་གཉིས་གསར་དུ་བསྒྲིགས་པའི་བཟའ་ཟླ་ཡིན་པའི་ངོས་ནས་གནའ་བོའི་ཆོས་ཁང་དེ་ནས་ཕྱིར་ཐོན་ཡོང་བའི་དུས་སྐབས་དེ་རང་ལ་བདག་གིས་མཐོང་འོས” ཟེར།
“ཁྱེད་ཀྱིས་ཤེས་གསལ་ལྟར་རེད།” ལྕམ་ཧ་སི་ཐིར་པེ་རན་ནོངས་འགྱོད་ཀྱིས་ཀུན་ནས་ནོན་ན་ཡང་། རང་གི་ངོ་ཚ་ཁྲེལ་འདས་ཀྱི་བྱ་སྤྱོད་ལ་དེ་ལྟར་འཇམ་པོའི་ངག་གིས
དམའ་འབེབ་གཏོང་བར་ཞེ་ནས་མ་བཟོད་པར། “ཁྱེད་ཀྱིས་ཤེས་གསལ་ལྟར་རེད། ངས་སྔོན་མ་ནས་སྦ་གསང་གང་ཡང་བྱས་མྱོང་མེད། ངའི་སེམས་ནང་ཁྱེད་ལ་བརྩེ་དུང་གི་ཚོར་བ་གང་ཡང་སྐྱེ་བཞིན་མེད་ཚུལ་ཡང་གསོང་བོར་ལབ་མྱོང་ཡོད” ཅེས་ལན་བསློགས།
“དེ་ག་རང་རེད། ཡོད་ཚད་ང་རང་ལན་པ་རེད། ཡོད་ཚད་ངའི་བླུན་རྨོངས་ཀྱི་དབང་གིས་བསྐྱེད་པ་ཡིན་ཚུལ་སྔོན་ཏག་ཏག་ལ་ལབ་ཚར། ཡིན་ན་ཡང་། ཁྱེད་དང་མ་འཕྲད་བར་དུ་ངའི་འཚོ་གནས་ལ་དོན་སྙིང་གིས་སྟོངས་ཤིང་ཡོད་ཚད་སྟོང་སྣང་དང་སྐྱོ་ཤས་ཀྱིས་ཁེངས་ཡོད། བདག་གི་མཐའ་དབུས་མེད་པའི་སེམས་ཁོང་ནི་མི་བུ་ཁྲི་སྟོང་གི་གནས་ཚང་བཅའ་ཆོག་པ་ཞིག་ཡིན་ན་ཡང་། ང་རང་ཉིད་ཀྱི་གནས་ཚང་དེ་ག་བར་ཡོད་མེད་རྙེད་ཀྱི་མེད། ང་ལ་ཡང་དྲོད་ལམ་ལམ་གྱི་ཐབ་ཚང་ཞིག་དབང་འདོད་ཇི་འདྲ་ཆེ་ཨང་།
ང་ནི་ལོ་ན་རྒས་ཤིང་དགའ་དགོད་ཉུང་ལ། ད་དུང་འབྱུང་གཞིའི་གཟུགས་པོ་སྐྱོན་གྱིས་སྦགས་པའི་སྐྱེས་པ་ཞིག་ཡིན། ཡིན་ན་ཡང་། བདག་འདྲའི་འཇིག་རྟེན་གྱི་སྐྱེ་བོ་རྩིས་རྩིས་གྲངས་མེད་རྣམས་ལ་རང་ཉིད་ཀྱི་ཆེས་མ་མཐའི་འདོད་ཡོན་ལ་ལོངས་སྤྱོད་པའི་ཐོབ་ཐང་ཡོད་པ་ལྟར། ང་ལ་ཡང་ཐོབ་ཐང་དེ་ཡོད་ན་སྙམ། རྐྱེན་དེའི་དབང་གིས། ཧ་སི་ཐིར་ལགས།
ངས་ཁྱོད་རང་དམར་ཆུང་སེམས་ཀྱི་ཆེས་ཟབ་སར་བཞག་པ་ཡིན། ཁྱོད་ཀྱིས་ང་ལ་སྤྲད་པའི་དྲོད་ཁོལ་གྱིས་ཕྱིར་ཁྱོད་རང་ལ་དྲོད་སྣང་སྦྱིན་རྒྱུ་བྱུང་ན་བསམས་བྱུང་།” ཁོས་དེ་ལྟར་བཤད།
“ངས་ཁྱེད་རང་སྡུག་ལ་གཏད་སོང་།” ལྕམ་ཧ་སི་ཐིར་པེ་རན་གྱིས་ལབ་ཕོད་ལ་མ་ཕོད་ཀྱི་ངང་ལ་དེ་ལྟར་ཟེར།
“ངེད་གཉིས་ཀྱིས་ཕན་ཚུན་སྡུག་ལ་གཏད་པ་རེད། ཐོག་མར་ངས་ཁྱོད་རང་སྡུག་ལ་གཏད་པ་རེད། ཁྱོད་ཀྱི་ལང་ཚོའི་གང་བུ་དང་ངའི་སྡོང་རྒན་གོག་པོ་གཉིས་མི་མཐུན་བཙན་སྡེབ་བྱས་པ་དེ་ནོར་སོང་། ཁོ་བོ་ཡང་བསམ་བློས་སྟོངས་ཤིང་གཞུང་ཚིག་སྟོང་ལབ་རྒྱག་མཁན་ཞིག་མ་ཡིན། དེ་བས། དགྲ་ཤ་ལེན་པའི་ཀུན་སློང་མེད་ལ་ཁྱོད་ལ་དམིགས་པའི་ཇུས་ངན་ཡང་བཤམ་མྱོང་མེད། ངེད་གཉིས་བར་དུ་རྒྱུ་འབྲས་ཀྱི་རྒྱ་མ་མི་སྙོམས་པ་གང་ཡང་བྱུང་མེད། དེ་ལྟ་ན་ཡང་། ཧ་སི་ཐིར་ལགས། ངེད་གཉིས་ཕུང་ལ་སྦྱོར་མཁན་སྐྱེས་པ་དེ་ད་དུང་གསོན་པོར་བསྡད་ཡོད་རེད། ཁོ་སུ་རེད་དམ།” ཁོས་དེ་ལྟར་དྲིས།
“ཁོའི་སྐོར་ང་ལ་མ་འདྲི་ཞིག” ལྕམ་ཧ་སི་ཐིར་པེ་རན་གྱིས་ཁོའི་གདོང་ལ་ཧར་གྱིས་བལྟས་ཏེ། “ཁོ་སུ་ཡིན་ཇི་སྲིད་དུ་ཁྱེད་ཀྱིས་ཤེས་མི་སྲིད” ཅེས་ལན་བསློགས།
“ཇི་སྲིད་དུ་ཤེས་མི་སྲིད་ཟེར་རམ།” ཁོས་གདེང་ཚོད་ཡོད་པའི་ཁོང་འཛུམ་དང་བཅས་མོའི་ཚིག་འཕྲོར་མཐུད་དེ་བཤད་རྒྱུར། “ཁོ་སུ་ཡིན་ཤེས་ཁོ་ཐག་རེད། ང་ལ་ཡིད་ཆེས་གནོངས་དང་། ཧ་སི་ཐིར་ལགས། ཕྱིའི་གཟུགས་ཅན་གྱི་འཇིག་རྟེན་དང་ནང་གཟུགས་མེད་ཀྱི་བསམ་པའི་གསང་བ་ཡང་གསང་གང་དང་གང་ཞིག་ཡིན་ཡང་། མི་ཚེ་ཧྲིལ་པོར་ལྐོག་གྱུར་གྱི་གནས་འབའ་ཞིག་ལ་དཔྱོད་པའི་མིག་ཟུང་ཞིག་ལ་གསང་ཚུགས་སམ། དེ་རིང་ཁོ་ཚོས་ཁྱོད་ཀྱི་ཁ་ནང་ནས་གསང་བ་བཙན་གྱིས་གདོན་པར་འདོད་ཀྱང་ངལ་བ་འབྲས་མེད་ཆགས་པ་ལྟར། ཁྱོད་ཀྱིས་མི་ཚོགས་ལ་གསང་ཐུབ་ཀྱང་སྲིད་ལ་ཆོས་དཔོན་དང་མི་དྲག་རྣམས་ལ་ཡང་གསང་ཐུབ་ཀྱང་སྲིད། ཡིན་ཡང་། བདག་གིས་ཁོ་ཚོ་ཕལ་ལ་བ་རྣམས་ལ་མེད་པའི་དབང་ཤེས་ཁྱད་པར་བ་ལ་བརྟེན་ནས་གསང་བ་ཕྱིར་དབྱུང་བར་ནུས། བདག་གིས་བསྟན་བཅོས་ཁྲོད་ནས་གནས་ལུགས་འཚོལ་བ་ལྟར་རམ། ཡང་ན་བཙོ་སྦྱང་གི་ཐབས་ལ་བརྟེན་ནས་བཙོ་མའི་གསེར་འཚོལ་བ་ལྟར་མི་ཕོ་དེ་ལྷང་ལ་འཕུད་ངེས་ཡིན། ནམ་ཞིག་བདག་གིས་ཚོར་ཤེས་ལ་བརྟེན་ནས་ཁོ་སུ་ཡིན་ཤེས་ངེས་ཤིང་ཁོ་ཇི་ལྟར་འདར་སིག་རྒྱག་པའི་ཚུལ་མཐོང་ཐུབ་ངེས་ཡིན། གང་ལྟར་ནམ་ཞིག་ཁོ་ངའི་ལག་ནས་ཐར་ས་མེད་ཁོ་ཐག་ཡིན” ཟེར།
ངོ་གདོང་གཉེར་མས་ཁེབས་པའི་མཁས་པ་དེས་ལྕམ་ཧ་སི་ཐིར་པེ་རན་ལ་ཧར་གྱིས་བལྟས་བསྡད་པས། མོས་རང་ཉིད་ཀྱི་གསང་བ་སྦེད་པ་ལྟར་ལག་གཉིས་ཀྱིས་བྲང་ཁ་མར་མནན་ཏེ་སྡོད་དགོས་བྱུང་།
“ཁྱོད་ཀྱིས་ད་དུང་ཡང་ཁོ་སུ་ཡིན་ལབ་ཀྱི་མིན་ནམ། གང་ལྟར་ཁོ་ངའི་ལག་ནས་ཐར་ས་ཡོད་པ་མ་རེད།” ཁོས་རང་ཉིད་ནི་ལས་དབང་ལ་ཁ་ལོ་སྒྱུར་མཁན་གྱི་ལྷ་ཆེན་པོ་ཡིན་པ་ལྟར་ཧ་ཅང་གདེང་ཚོད་ཡོད་པའི་ཉམས་དང་བཅས་མུ་མཐུད་དུ། “ཁོའི་ལྭ་བའི་སྟེང་དུ་ཁྱོད་ནང་བཞིན་གྱི་ཡིག་འབྲུ་དམར་པོ་དེ་མེད་ན་ཡང་། བདག་གིས་ཁོའི་སེམས་ཁོང་རྗེན་པར་མཐོང་ཐུབ། དེ་ལྟ་ན་ཡང་། ཁྱོད་རང་གིས་ཁོ་ལ་སེམས་ཁྲལ་མ་བྱེད་ཅིག
གནམ་རྒན་མས་ཁོ་ལ་བཅད་པའི་བཀའ་ཆད་ལ་བདག་གིས་ཇུས་གཏོགས་བྱ་མི་སྲིད་ཅིང་། མི་ཡུལ་གྱི་ཁྲིམས་ཁར་ཞུ་གཏུག་ཀྱང་བྱ་མི་སྲིད། དེ་ལྟར་བྱས་ཚེ་ང་ལ་ཡང་གནོད་པ་ལས་ཕན་པ་གང་ཡང་མེད། ཁོའི་སྲོག་ལེན་པའམ་ཁོའི་སྙན་གྲགས་ལ་གནོད་པའི་ལས་རྩོམ་པའི་ཀུན་སློང་ཡང་བདག་ལ་མེད། ངའི་ཚོད་དཔག་ལྟར་ན། ཁོ་ནི་མཚན་གྲགས་ཡོད་པའི་མི་དྲག་ཅིག་ཡིན་ཤས་ཆེ། ཁོ་སུ་ཞིག་ཡིན་ཡང་རུང་། ཁོ་རང་གསོན་དུ་ཆུགས་ཤིག
གང་ལྟར་ཡང་ཁོ་ངའི་ལག་ནས་ཐར་ས་ཡོད་པ་མ་རེད” ཟེར།
“ཁྱེད་རང་སྙིང་རྗེ་ཆེ་མདོག་ཁ་པོ་འདུག་ན་ཡང་། ཁྱེད་ཀྱི་སྐད་ཆས་མི་ལ་ཞེད་སྣང་ཁོ་ན་སློང་གིན་འདུག” ལྕམ་ཧ་སི་ཐིར་པེ་རན་གྱིས་ཞེད་དངངས་དང་བཅས་དེ་ལྟར་བཤད།
“ངེད་གཉིས་བཟའ་ཟླར་གྱུར་མྱོང་བའི་ལས་འབྲེལ་ལ་བསམ་སྟེ་ཁྱོད་ཀྱིས་དོན་དག་ཅིག་ཅིས་ཀྱང་གསང་རྒྱ་བྱ་རོགས་ཞུ་རྒྱུ་ཡིན། ཁྱོད་ཀྱིས་འཆལ་པོ་དེ་སུ་ཡིན་གསང་རྒྱ་དམ་པོ་བྱེད་པ་ལྟར་བདག་ཀྱང་གསང་བར་གྱིས། ཡུལ་ལུང་འདིར་ང་རང་ངོ་ཤེས་མཁན་སུ་ཡང་མེད། སུ་ཞིག་ལ་ཡང་ངེད་གཉིས་བཟའ་ཟླ་ཡིན་ཚུལ་མ་ལབ་རོགས། ངས་ཀྱང་གནས་འདིར་སྦྲ་གུར་བརྒྱབ་སྟེ་གཞི་ཆགས་ཀྱི་ཡིན། ས་ཕྱོགས་གང་དུ་ཕྱིན་ཡང་བདག་ནི་མིའི་མིག་ལམ་ནས་འཁྱམ་པོ་ལྡོམ་པོ་ཡིན་པ་གཅིག་འདྲ་རེད། ཡིན་ཡང་། གནས་འདིར་ངས་བུད་མེད་ཅིག་དང་སྐྱེས་པ་ཞིག ད་དུང་ཁྱེའུ་ཞིག་བཅས་རྙེད་བྱུང་། བདག་དང་ཁོ་ཚོའི་བར་གཅད་དུ་མེད་པའི་འབྲེལ་བ་དམ་པོ་ཡོད། ཆགས་ཀྱང་རུང་ལ་སྡང་ཡང་བླ། འགྲིག་ཀྱང་རུང་ལ་ནོར་ཡང་ཆོག ཧ་སི་ཐིར་པེ་རན་ལགས། གང་ལྟར་ཡང་ཁྱོད་དང་ཁྱོད་འབྲེལ་གྱི་མི་དག་ནི་ཇི་སྲིད་བདག་དང་ཡང་འབྲེལ་ཏེ་ཡོད། ཁྱོད་དང་ཁོ་རང་གང་དུ་གནས་པའི་ས་ཕྱོགས་དེ་ནི་བདག་གི་ཁྱིམ་གཞིས་ཀྱང་ཡིན། འོན་ཀྱང་ང་སུ་ཡིན་སྐོར་ཅིས་ཀྱང་གསང་རྒྱ་གནང་རོགས་ཞུ།” ཁོས་སྔར་གྱི་སྐད་ཆའི་འཕྲོ་བསྐྱངས་ཏེ་བཤད།
“ཁྱེད་ཀྱིས་དེ་ལྟར་བྱེད་དོན་ག་རེ་ཡིན་ནམ།” ལྕམ་ཧ་སི་ཐིར་པེ་རན་གྱིས་མགོ་མ
འཚོས་པར་ཅུང་ཞུམ་པའི་ཉམས་དང་བཅས། “ཁྱེད་རང་ཕོ་ཁྱོ་ག་ཞིག་ལྟར་མངོན་ལྐོག་མེད་པར་འགྲེང་སྡོད་མི་ཐུབ་ན་ཡང་། བདག་གཅིག་པུ་བརྩེ་མེད་དབྱུགས་དོན་ག་རེ་ཡིན་ནམ” ཞེས་དྲིས།
“རྒྱུ་མཚན་ནི། ཆུང་མས་གཡོགས་པའི་ངོ་ཚའི་ཞྭ་མོ་དེ་བདག་གིས་གྱོན་མི་འདོད་པས་ཡིན། ཡང་གཅིག་བྱས་ན། རྒྱུ་མཚན་གཞན་དག་ཡོད་ཀྱང་སྲིད། གང་ལྟར། ངའི་རེ་བ་ནི་ཁྱོད་ཀྱིས་ཚེ་གཅིག་ལུས་གཅིག་ལ་དེའི་སྐོར་གསང་རྒྱ་བྱ་རྒྱུ་དེ་ཡིན། མི་རྣམས་ལ་ཁྱོ་ག་ཤི་ཟིན་ཞེས་ལབ་པར་གྱིས། ཁྱོད་ཀྱིས་རྣམ་འགྱུར་རམ་བྱ་སྤྱོད་གང་ཅིའི་ཐད་ནས་ང་རང་ངོ་མི་ཤེས་པ་ལྟར་གྱིས་ཤིག ནང་སྒོས་སུ་ཁྱེད་དང་ལུས་འབྲེལ་ཡོད་པའི་སྐྱེས་པ་དེར་གསང་རྒྱ་གྱིས་ཤིག གལ་སྲིད་ཁྱོད་ཀྱིས་གསང་བ་ཕྱིར་བསྒྲགས་ཚེ། ངས་ལས་སླ་བོར་མི་བསྐྱུར་ཐག་ཆོད་ཡིན། སྐྱེས་པ་དེའི་གོ་གནས་དང་། མཚན་གྲགས་དང་། ཚེ་སྲོག་སོགས་ཡོད་ཚད་ངའི་ལག་པར་འཆང་ཡོད་པ་མ་བརྗེད་པར་གྱིས་ཤིག” ཁོས་དེ་ལྟར་ལན་བརྒྱབ།
“བདག་གིས་ཁོའི་སྐོར་གསང་རྒྱ་བྱེད་པ་ལྟར་ཁྱོད་ཀྱང་གསང་རྒྱ་བྱ་ངེས་ཡིན།” ལྕམ་ཧ་སི་ཐིར་པེ་རན་གྱིས་དེ་ལྟར་བཤད།
“མནའ་སྐྱོལ་ཅིག” ཁོས་ཚིག་རྟིང་མནའ་ཡིས་བསྒགས་ལྕམ་ཧ་སི་ཐིར་པེ་རན་གྱིས་མནའ་བོར།
“དེས་ན། ལྕམ་ཧ་སི་ཐིར་པེ་རན་ལགས།” རྒན་པོ་ཝ་ཏི་ཕྲི་ལིན་བོ་ཐི་ལགས་ཀྱིས་མུ་མཐུད་དུ། (ང་ཚོས་ད་ནས་བཟུང་སྟེ་ཁོའི་མིང་ལ་དེ་ལྟར་འབོད་པར་བྱའོ) “ད་ནས་བཟུང་། ངས་ཁྱོད་རང་དངོས་སུ་དབྱུགས་པ་ཡིན། ཁྱོད་རང་དང་ཕྲུ་གུ། ད་དུང་ཡིག་འབྲུ་དམར་པོ་གསུམ་གྱིས་མཉམ་པོར་འཚོ་བ་སྐྱོལ་ཅིག འོ་རེད། ཁྲིམས་ཆད་ལྟར་ན་ཡིག་འབྲུ་དམར་པོ་དེ་མར་ཉལ་དུས་ཀྱང་ལུས་དང་མ་འབྲལ་བ་བྱ་དགོས་རེད་དམ། དེ་ལྟ་ཡིན་ཚེ།
རྨི་ལམ་འཁྲུག་གི་མི་འདུག་གམ” ཟེར།
“ཁྱེད་རང་ཁོང་དགོད་འཆོར་རྒྱུ་ག་རེ་འདུག་གམ། ཁྱེད་ཀྱིས་ཀྱང་ནགས་ཁྲོད་ནས་མི་ལ་ཞེད་སྣང་སློང་མཁན་མི་ཕོ་ནག་པོ་དེ་ནང་བཞིན་ང་ཚོ་ཐར་བར་མི་གཏང་བའི་རྩིས་རྒྱག་གིན་ཡོད་དམ། ཡང་ན་ངན་གཡོ་ལྐོག་ཇུས་གང་ཞིག་བཤམས་ཏེ་ངའི་བླ་སྲོག་རྨེག་མེད་བཟོ་རྩིས་ཡོད་དམ།” ལྕམ་ཧ་སི་ཐིར་པེ་རན་ཅུང་འཐོམ་པའི་ཉམས་དང་བཅས་དེ་སྐད་དྲིས།
“ཁྱོད་ཀྱི་བླ་སྲོག་མ་རེད།” ཁོས་གད་མོ་འཚེར་འཚེར་དང་བཅས་ཏེ། “མ་རེད།
ཁྱོད་ཀྱི་མ་རེད” ཅེས་ལན་བཏབ་བོ། །

ལྔ་པ། ལྕམ་ཧ་སི་ཐིར་གྱི་འཚེམ་དྲུབ།

བཀག་སྐྱིལ་ཁྲིམས་ཆད་ཀྱི་ཡུན་ཚད་གཞི་ནས་རྫོགས་སོང་། བཙོན་ཁང་གི་སྒོ་ཕྱེ་བ
ན། ལྕམ་ཧ་སི་ཐིར་པེ་རན་གཞི་ནས་ཉི་འོད་ཁྲོད་དུ་ལོག་ཡོང་། ཡིན་ན་ཡང་། སྡུག་བསྔལ་དྲག་པོས་ལུས་སེམས་ཀུན་ནས་བསྣད་པའི་ཁོ་མོར་མཚོན་ན། ཕྱོགས་མེད་རིས་མེད་དུ་འཕྲོ་བའི་ཉི་འོད་ནི་ཡིག་འབྲུ་དམར་པོ་དེ་གསལ་རྗེན་རྗེན་ཀུན་ལ་བསྟན་ཆེད་དུ་འཕྲོ་བཞིན་པའི་སྣང་བ་ཤར། ཐེངས་དེ་ནི་མོ་རང་སྔོན་ནས་ལྟ་མཁན་དང་རྗེས་ནས་འདེད་མཁན་མེད་པར་གཅིག་པུ་བཙོན་ཁང་ལས་ཕྱིར་ཐོན་ཐེངས་ཐོག་མ་ཡིན། དེ་ལྟ་ན་ཡང་། ཐེངས་འདིའི་སྡུག་བསྔལ་ནི་དེ་སྔོན་བརྒྱ་འདུས་སྟོང་ཚོགས་ཀྱི་སྡིགས་མཛུབ་དང་སྡང་མིག་ཁྲོད་ནས་ངོ་ཚ་མྱངས་ཤིང་མནར་གཅོད་གཟེད་དུས་ལས་ཀྱང་ལྡབ་འགྱུར་གྱིས་ཆེ་བ་བྱུང་། རྒྱུ་མཚན་ནི། ཐེངས་སྔོན་མར་མོའི་དབང་ཤེས་རང་བཞིན་དུ་མི་གནས་ན་ཡང་རུས་གསེང་གི་རྒོད་གཤིས་ཡོད་དོ་ཅོག་གཅིག་ཏུ་བསྡུས་ཏེ་ཕྱིར་རྒོལ་བྱས་པས་མོ་རང་མ་ཕམ་ཙམ་བྱུང་བ་རེད།
ཡང་གཅིག་བཤད་ན། ཐེངས་དེ་ནི་ཚེ་གཅིག་ལུས་གཅིག་རིང་ལ་ཐེངས་གཅིག་འབྱུང་སྲིད་པའི་དོན་རྐྱེན་ཞིག་ཡིན་པའི་དབང་གིས། མོ་རང་གིས་སྔ་བལྟས་ཕྱི་བལྟས་གང་ཡང་མི་དགོས་པར་བློ་ཐག་རྦད་ཀྱིས་བཅད་ཅིང་རང་ནུས་རྩལ་དུ་སྤྲུགས་ནས་ཁ་གཏད་བཅག་ཆོག་ཆོག་རེད། གཞན་ད་དུང་མོ་རང་ལ་ཁྲིམས་ཆད་གཅོད་པའི་ཁྲིམས་ལུགས་དེའི་ངོས་ནས་བཤད་ན་ཡང་། དེ་ནི་ངོ་གདོང་གདུག་རྩུབ་ཀྱིས་ཁེངས་པའི་མི་བོ་ཆེ་ཞིག་སྟེ། དེའི་ལུས་སྟེང་ན་རྨེག་མེད་བཟོ་བའི་ནུས་སྟོབས་དང་སྙོར་སྐྱོང་བྱེད་པའི་ནུས་སྟོབས་ཆ་མཉམ་དུ་ཡོད། ཏག་ཏག་ཁྲིམས་ལུགས་ཀྱི་ནུས་སྟོབས་དེས་ཀྱང་མོ་རང་ལ་མི་བཟད་པའི་མནར་གཅོད་ལ་གདོང་གཏོད་པའི་སྟོབས་ཤུགས་བསྩལ་ཡོད་པ་རེད། འོན་ཀྱང་། དེ་རིང་བཙོན་ཁང་ལས་ཐོན་པའི་སྐད་ཅིག་དང་པོ་ནས་བཟུང་། མོ་རང་གཅིག་པུས་ཉིན་མོ་རེ་རེ་ཡིས་གྲུབ་པའི་ཉིན་རྒྱུན་གྱི་འཚོ་བར་གདོང་གཏད་དགོས་ཡོད། རང་སྟོབས་ཀྱིས་ཀེ་རེར་འགྲེང་སྟེ་མདུན་དུ་བསྐྱོད་དགོས་ཡོད། དེ་ལྟ་མིན་ཚེ། འཚོ་བའི་ལམ་ཁ་ནས་གཏན་དུ་འགྱེལ་བར་ངེས། ད་ནས་བཟུང་ལྕམ་ཧ་སི་ཐིར་པེ་རན་གྱིས་ཉིན་རེ་རེའི་དཀའ་སྡུག་གདོང་གིས་བསུ་དགོས་བྱུང་ཡོད།
སང་ཉིན་གྱི་དུས་ལ་སང་ཉིན་གྱི་འཚོ་བའི་དཀའ་སྡུག་ཡོད་ཅིང་། ཕྱིས་ཀྱི་ཉིན་རེ་རེ་ཡང་དེ་ལས་མ་འདས། མ་ཟད་ཉིན་མོ་རེ་རེར་དཀའ་སྡུག་མི་འདྲ་བ་འབྱུང་སྲིད་ཅིང་། དཀའ་སྡུག་གང་འབྱུང་བ་ཐམས་ཅད་ཐེག་པར་དཀའ་བ་འབའ་ཞིག་ཡིན། མི་ཚེ་རིང་མོའི་བཤུལ་ལམ་དུ། མོ་རང་གིས་སྡིག་ཉེས་ཀྱི་རྡོག་ཁྲེས་ལྕི་མོ་འཁུར་ཞིང་གོམ་པ་གང་རེ་གང་རེས་མདུན་དུ་ནུར་དགོས་ཡོད། རྡོག་ཁྲེས་དེ་བསྐྱུར་བའི་གོ་སྐབས་ནམ་དུ་ཡང་མེད་ཅིང་། ད་དུང་ཉིན་རེ་རེ་དང་ལོ་རེ་རེར་ངོ་ཚའི་རྡོག་ཁྲེས་དེའི་སྟེང་དུ་སྡུག་བསྔལ་རབས་དང་རིམ་པ་ཞིག་བསྣན་སྲིད། དེ་ལྟར་ལོ་ཟླ་ཁོར་མོར་འདས་པའི་མཐའ་མར་མོ་རང་གི་རང་གཤིས་ཡོངས་སུ་འཆོར་སྲིད་པ་སྟེ། ཆོས་འཆད་མཁན་དང་ཀུན་སྤྱོད་སྨྲ་བ་ཚོས་དམིགས་འདུན་ལྟར་མོ་རང་མཚོན་བྱེད་ཅིག་ཆགས་སྲིད་པ་དང་། ཁོ་ཚོས་མཚོན་བྱེད་དེ་འཁྱེར་ནས་བུད་མེད་ཀྱི་གཉོད་ཆུང་ངང་གཤིས་དང་ཆགས་སྲེད་ཀྱི་ཉེས་དམིགས་སྐོར་ཀུན་ལ་གསལ་འདེབས་བྱ་བར་ངེས། ཁོ་ཚོས་མོ་རང་སྡིག་ཉེས་ཀྱི་རང་གཟུགས་གསོན་པོར་བརྩིས་ཏེ་ན་ཆུང་ཕོ་མོ་རྣམས་ལ་འདི་སྐད་དུ། བྲང་ཁར་ཡིག་འབྲུ་དམར་པོ་བཙེམས་པའི་བུད་མེད་དེ་ལ་ལྟོས་དང་། བཀུར་བར་འོས་པའི་ཕ་མ་ཆ་གཅིག་གི་བུ་མོ་ཡིན་པའི་བུད་མེད་དེ་ལ་ལྟོས་དང་། མ་འོངས་པར་བུད་མེད་ཅིག་ཆགས་ངེས་པའི་ཁྱེའུ་དེའི་ཨ་མ་ལགས་ལ་ལྟོས་དང་། དེ་སྔོན་བུད་མེད་གཞན་དང་འདྲ་བར་སྡིག་ཉེས་ཀྱིས་མ་གོས་པར་འཚོ་མྱོང་མཁན་འཆལ་མོ་དེ་ལ་ལྟོས་དང་། ཞེས་སོགས་སློབ་གསོ་རྒྱག་པར་ངེས། མ་ཟད། མོ་རང་གིས་མ་ཤི་བར་དུ་འཁུར་དགོས་ངེས་ཀྱི་ངོ་ཚའི་རྡོག་ཁྲེས་དེ་ནི་མོའི་མཇུག་མཐའི་དུར་བྱང་ཉག་གཅིག་ཀྱང་ཡིན་སྲིད་དོ། །
འཇིག་རྟེན་མིའི་དོན་དག་ནི་དངོས་གནས་བཤད་མི་ཤེས་པ་ཞིག་རེད། ལྕམ་ཧ་སི་ཐིར་པེ་རན་ལ་མཚོན་ན། མོར་བཅད་པའི་ཁྲིམས་ཆད་ཀྱི་ནང་དོན་ཁྲོད་ན་དྭངས་གཙང་ཆོས་ལུགས་པ་འདུས་སྡོད་བྱས་ཡོད་པའི་ཡུལ་ལུང་དེ་དང་གྱེས་ནས་གཞན་དུ་འགྲོ་མི་ཆོག་པའི་བཀས་བཅད་མེད་པས། མོ་རང་ཕ་ཡུལ་དབྱིན་ཇིའམ་ཡོ་རོབ་ཀྱི་རྒྱལ་ཁབ་གང་རུང་ཞིག་ཏུ་གནས་སྤོས་ཤིང་རུས་མིང་བརྗེས་ཏེ་འཚོ་བ་གསར་བའི་མགོ་བརྩམ་ཆོག་ཆོག་ཡིན་ལ། མཐའ་དབུས་མེད་པའི་ནགས་ཚལ་དུ་འཛུལ་ཏེ་ཡུལ་སྲོལ་གོམས་ལུགས་རྦད་དེ་མི་འདྲ་བའི་རིགས་རྒྱུད་གཞན་དག་གི་ཁྲོད་དུ་འདྲེས་པར་བྱས་ནས་ཁྲིམས་ཆད་ལ་གཡོལ་ཡང་ཆོག་ཆོག་ཡིན་མོད། བསམ་ཡུལ་ལས་འདས་པ་ཞིག་ལ། མོ་རང་སྔར་བཞིན་གནས་དེ་ག་རང་དུ་བསྡད་ཅིང་། རང་ཉིད་ངོ་ཚའི་མཚོན་བྱེད་དུ་འཕྱ་ཞིང་དམའ་འབེབ་བྱེད་པའི་ཡུལ་ལུང་དེ་ལ་ཕ་ཡུལ་གྱི་འདུ་ཤེས་འཛིན་པར་བྱེད། ཡང་གཅིག་བཤད་ན། དེ་ནི་མ་གཞི་ནས་ལས་དང་འབྲས་བུའི་མངོན་སྟངས་ཤིག་ཡིན་ཡང་སྲིད་དེ། ནམ་རྒྱུན་མི་གང་ཞིག་ལ་བག་ཆགས་ཟབ་ཤོས་ཀྱི་དོན་རྐྱེན་ཆེན་པོ་དག་འབྱུང་སའི་ས་ཆ་དེར་མི་དེའི་སེམས་པ་རང་དབང་མེད་པར་ཆགས་སྲིད་ཅིང་། སྡུག་བསྔལ་གྱི་གདུང་ཤུགས་ཇི་ཙམ་ཆེ་ན་དེ་ཙམ་གྱིས་ས་ཆ་དེ་དང་ཁ་འབྲལ་མི་ཐུབ་པར་འགྱུར་བའོ། །ལྕམ་ཧྭ་སི་ཐིར་པེ་རན་གནས་དེར་ཁ་འབྲལ་མི་ཐུབ་པའི་རྩ་བ་ནི་མོ་རང་གིས་བསགས་པའི་སྡིག་ཉེས་དང་ངོ་ཚའི་དབང་གིས་ཡིན་ནམ། གང་ལྟར། ཡུལ་གྱར་བ་གཞན་དག་གཞིས་ཆགས་པར་དཀའ་བའི་ཡུལ་ལུང་དེ་རུ་མོ་རང་གིས་ཚེ་སྲོག་གསར་དུ་རྙེད་སོང་བ་ལྟར། གནས་དེ་ཚེ་གཅིག་ལུས་གཅིག་གི་གཞིས་ཁྱིམ་ཆགས་ཡུལ་དུ་གཏན་ཁེལ་བྱས་སོང་། འཇིག་རྟེན་གྱི་མཛེས་ལྗོངས་གཞན་དག་དང་། ཐ་ན་བྱིས་དུས་དང་གཞོན་ནུ་མའི་དུས་སྐབས་སུ་སྤྲོ་སྐྱིད་ཀྱི་འཚོ་བ་རོལ་སའི་ཕ་ཡུལ་དབྱིན་ཀེ་ལན་གྱི་ཞིང་གྲོང་ཡང་གྱོན་གོས་བརྗེས་པ་ནང་བཞིན་དྲན་ཤེས་ལས་ག་ལེ་ག་ལེར་ཡལ་བར་གྱུར། མོ་རང་གནས་དེར་འདོག་བྱེད་ནི་གཟུགས་མེད་ཀྱི་ལྕགས་ཐག་རིང་པོ་ཞིག་ཡིན་པ་འདྲ་ཞིང་། དེ་ཉིད་སྔར་ནས་མོའི་བླ་སྲོག་གི་གཏིང་རིམ་དུ་བརྒྱུས་ཚར་བས་ཇི་སྲིད་དུ་ཐར་བའི་གོ་སྐབས་མེད་པ་ལྟར་སྣང་ངོ་།
མོ་རང་གིས་ཀྱང་རང་མགོ་རང་གིས་གཡོགས་ཏེ་རང་ཉིད་གནས་དེར་འབྲལ་། །
མི་ཐུབ་པའི་རྒྱུ་རྐྱེན་དེ་ལྟར་ཡིན་པར་ཡིད་ཆེས་བྱེད། འོན་ཀྱང་། གསང་བའི་རྒྱུ་རྐྱེན་གཞན་དེ་དུག་སྦྲུལ་ཞིག་དང་འདྲ་བར་ག་ལེར་སེམས་ཁོང་ནས་ཐོན་ཡོང་ཐེངས་རེར་མོའི་ངོ་གདོང་སྐྱ་ཐག་ཆོད་པར་འགྱུར། ལྕམ་ཧ་སི་ཐིར་པེ་རན་རང་ཉིད་སྡུག་ལ་སྦྱོར་སའི་ཡུལ་ལུང་གུ་དོག་པོ་དེ་དང་ཁ་འབྲལ་མི་ཐུབ་དོན་ནི་ཆགས་ས་ཞེན་ཡུལ་གཞན་ཞིག་ཡོད་པས་ཡིན་པ་ཐག་གིས་ཆོད། གུ་དོག་པའི་ཡུལ་ལུང་དེར་མི་ཕོ་ཞིག་གཞིས་ཆགས་ཡོད་ཅིང་། ཡུལ་དེའི་སྲང་ལམ་དུ་ཁོ་རང་ཕར་འགྲོ་ཚུར་འོང་བྱེད་པའི་གཟུགས་བརྙན་ཡོད། མི་རྣམས་ཀྱིས་ཁོ་གཉིས་ཀྱི་འབྲེལ་བ་ཚུལ་མིན་ལུགས་མིན་དུ་དམའ་འབེབ་བྱེད་ཀྱིན་ཡོད་ན་ཡང་། མོའི་སེམས་སུ་ཁོ་གཉིས་ཀྱི་ལས་འཕྲོའི་མདུད་པ་སྔར་ནས་གཅིག་ཏུ་བརྒྱབ་ཚར་ཡོད་པར་སྙམ་ཞིང་། ནམ་ཞིག་གཤིན་རྗེའི་རྒྱ་མའི་སྟེང་ལ་འཛེག་དུས་གཞི་ནས་ཆང་སའི་མཛད་སྒོ་བསྡུས་ཏེ་ལས་ཀྱི་རྣམ་སྨིན་མི་བཟད་པ་གང་འབྱུང་ཐམས་ཅད་ཚེ ་ཚེ་རབས་རབས་ལ་མཉམ་དུ་འཁུར་ཆོག་པར་བསམ་གྱི་ཡོད།
རྣམ་རྟོག་འདྲེ་མོས་ནམ་རྒྱུན་ལྕམ་ཧ་སི་ཐིར་པེ་རན་གྱི་ཀླད་པའི་ནང་དུ་འཆར་སྒོ་དེ་འདྲ་ཞིག་བཙན་གྱིས་འཇུག་པར་བྱེད་ཅིང་། དེར་མཐུད་ནས་འཆར་སྒོ་དེས་བསླངས་པའི་རང་གི་དགའ་སྤྲོ་དང་འདོད་བརྩེ་ལ་ཁྲེལ་དགོད་བྱེད་པ་དང་དེ་ཉིད་མར་གནོན་པར་བྱེད། འཆར་སྒོ་དེ་འབྱུང་ཐེངས་རེར། མོས་དེ་མ་ཉིད་དུ་སེམས་པའི་དོང་ཞབས་སུ་གནོན་པར་བྱེད། དེ་ལྟར། མོ་རང་གིས་རང་ཉིད་དབྱིན་ཀེ་ལན་གསར་མའི་ཡུལ་ལུང་སྐྱོ་བོ་དེ་དང་ཁ་འབྲལ་མི་ཐུབ་པའི་རྒྱུ་རྐྱེན་གཞི་ནས་གཏན་ཁེལ་ཐུབ་པ་བྱུང་ཞིང་དེ་ལ་ཡིད་ཆེས་མཐའ་གཅིག་ཏུ་བྱེད། དོན་དངོས་སུ། རྒྱུ་རྐྱེན་དེའི་ཕྱེད་ཀ་ནི་བདེན་དུ་ངེས་ཀྱང་ཕྱེད་ཀ་ནི་རང་མགོ་རང་གཡོག་རང་རེད། མོས་རང་ཉིད་ལ་འདི་སྐད་དུ། རང་གི་སྡིག་ཉེས་གང་ཡོད་གནས་འདི་ནས་བསགས་པ་ཡིན་པས། ཅིས་ཀྱང་གནས་འདི་རང་ནས་ཉེས་ཆད་འཁུར་ཏེ་སྡིག་སྒྲིབ་སྦྱང་དགོས། ཉིན་རྒྱུན་ངོ་ཚའི་མནར་གཅོད་མྱངས་ཤིང་མྱོང་བ་ལ་བརྟེན་ནས་ནམ་ཞིག་བླ་སྲོག་གི་སྡིག་སྒྲིབ་མ་ལུས་ཡོངས་སུ་སྦྱངས་ཚེ།
གཞི་ནས་སྐྱོན་དང་དྲི་མས་མ་གོས་པ་ཞིག་ཆགས་ཐུབ་ཀྱི་རེད་ཅེས་སྨྲ་བར་བྱེད་དོ། །
དེ་བས། ལྕམ་ཧ་སི་ཐིར་པེ་རན་ཡུལ་གཞན་ལ་བྲོས་བྱོལ་དུ་མ་ཕྱིན་པར་གྲོང་མཐའི་མཚོ་ངོགས་སུ་སྤྱིལ་བུ་ཆུང་ཆུང་ཞིག་ཡོད་པ་དེར་གཞིས་ཆགས་ཏེ་བསྡད། དེ་ནི་གྲོང་ཁུལ་དང་ཅུང་རིང་ཞིང་གྲོང་པ་ཁྱིམ་མཚེས་གཅིག་ཀྱང་མེད་པའི་ཁེར་ཁྱིམ་ཞིག་སྟེ།
གྱི་རུ་ཡོང་ཞིག་གིས་གསར་དུ་བརྒྱབ་པ་ཡིན་ཡང་ཕྱིས་སུ་བདག་མེད་དུ་བསྐྱུར་ཡོད། དེ་ལྟར་བདག་མེད་དུ་བསྐྱུར་དོན་ནི་གཅིག་ན་གནས་དེའི་མཐའ་འཁོར་གྱི་ས་གཤིས་མི་བཟང་བ་དང་། གཉིས་ན་སྤྱི་ཚོགས་བྱེད་སྒོར་ཞུགས་པར་སྟབས་བདེ་པོ་མེད་པས་རེད།
སྤྱི་ཚོགས་བྱེད་སྒོ་ལ་ཞུགས་སྤྲོ་པོ་ཡོད་པ་ནི་སྐབས་ཐོག་དེའི་རུ་ཡོང་རྣམས་ཀྱི་ཁྱད་ཆོས་མངོན་གསལ་ཅན་ཞིག་ཡིན། སྤྱིལ་བུ་དེ་མཚོ་འགྲམ་དུ་ཆགས་ཡོད་ཅིང་ནུབ་ངོས་ཀྱི་མི་རིང་བའི་ས་ན་ནགས་རི་ཆུང་ཆུང་ཞིག་ཡོད། སྤྱིལ་བུའི་ཉེ་འཁོར་དུ་ཤིན་ཏུ་ཐུང་བའི་ཤིང་ཕྲན་རིགས་ཤིག་མ་གཏོགས་མི་སྐྱེས་པས། དེས་སྤྱིལ་བུ་ཡོངས་སུ་བསྒྲིབ་ཐུབ་ཀྱི་མེད། མ་གཞི་བྱས་ན། མོ་རང་གི་སེམས་སུ་ལྗོན་པས་ཡོངས་སུ་བསྒྲིབས་ཏེ་སུས་ཀྱང་མི་མཐོང་བར་གྱུར་ན་ཅི་མ་རུང་སྙམ་གྱི་ཡོད་ན་ཡང་། ཤིང་ཕྲན་ཐ་ཐོར་དག་གིས་རྐང་བཙུགས་ནས་གནས་དེར་མི་ཞིག་བསྡད་ཡོད་ཚུལ་ཀུན་ལ་གསལ་འདེབས་བྱེད་པ་དང་མཚུངས། འཇམ་ཅག་ཅག་གི་ཁེར་ཁྱིམ་དེ་རུ། ལྕམ་ཧ་སི་ཐིར་པེ་རན་གྱིས་རང་ཉིད་ལ་སྔར་ལྟར་ལྟ་རྟོག་ནན་མོ་བྱེད་མཁན་ས་གནས་དཔོན་རིགས་ཀྱི་བཀའ་བཀོད་ཆོག་མཆན་ལྟར་ཟས་གོས་ངན་ངོན་ཙམ་ལ་བརྟེན་ནས། མ་སྨད་གཉིས་ཀྱི་འཚོ་ཚིས་གཉེར་མགོ་བརྩམས། དེ་དང་ཆབས་ཅིག མཐོང་དུ་མེད་པའི་དོགས་ཟོན་གྱི་གྲིབ་མ་ནག་པོ་ཞིག་གིས་གནས་དེ་ཡོངས་སུ་གཡོགས་པར་གྱུར། ལོ་ན་ཕྲ་བའི་ཕྲུ་གུ་དག་གིས་བུད་མེད་དེ་མི་གྲལ་ནས་ཕུད་དགོས་དོན་གྱི་རྒྱུ་རྐྱེན་ཅི་ཡང་རྟོགས་ཀྱི་མེད་ན་ཡང་། རྐང་འཇབ་ལག་འཇབ་ཀྱིས་སྤྱིལ་བུའི་ཉེ་འགྲམ་དུ་བཅར་ཏེ། མོས་འཚེམ་དྲུབ་རྒྱག་ཚུལ་དང་། སྒོ་འགྲམ་དུ་ཀེ་རེར་འགྲེང་སྡོད་ཚུལ་དང་། ལྡུམ་རའི་ནང་དུ་སོན་འདེབས་བྱེད་ཚུལ་དང་། ལམ་ཕྲན་བརྒྱུད་དེ་གྲོང་ནང་ལ་སྐྱོད་ཚུལ་སོགས་ལ་ལྐོག་ལྟ་བྱེད། ཡིན་ཡང་མོའི་བྲང་ཁར་བཙེམས་པའི་ཡིག་འབྲུ་དམར་ལྷེབ་བ་དེ་མཐོང་ཐེངས་རེར། འགོ་བའི་ནད་ལ་གཡོལ་བ་ལྟར་ཞེད་སྣང་ཆེན་པོས་གར་སོང་རྗེས་མེད་དུ་བྲོས་འགྲོ།
ལྕམ་ཧ་སི་ཐིར་པེ་རན་གྱི་གནས་བབ་ཇི་འདྲའི་ཁེར་ཧྲེང་ཧྲེང་ཡིན་ན་ཡང་། མོའི་ཉེ་སར་ཡོང་སྟེ་འགྲོ་རོགས་འདུག་རོགས་བྱེད་ཕོད་མཁན་སུ་དང་སུ་ཡང་ཡོད་མི་སྲིད། དེ་ལྟ་ན་ཡང་། མ་སྨད་གཉིས་ཀྱི་ཁ་གསོ་ཐབས་ཙམ་གྱི་འཇོན་ཐང་ནི་མོ་རང་ལ་འཛོམས་པས། ཁོར་ཡུག་སྐྱོ་བོ་དེ་འདྲའི་ནང་དུ་ཡང་ལྟོ་རྒྱབ་ལ་སེམས་ཁྲལ་སྤུ་ཙམ་མེད། དེ་ནི་མོའི་འཚེམ་དྲུབ་ཀྱི་ལག་རྩལ་ཡིན་ཏེ། འཚེམ་དྲུབ་ནི་དུས་རབས་དེར་ཡང་ད་ལྟ་ནང་བཞིན་བུད་མེད་རྣམས་ཀྱིས་འཇོན་པའི་ལག་ཤེས་སྣ་གཅིག་པུ་དེ་རེད། བཟོ་རྩལ་ཤིན་ཏུ་ལེགས་པའི་ཡིག་འབྲུ་དམར་པོ་དེ་ནི་མོའི་ཚད་མཐོ་བའི་འཚེམ་དྲུབ་ལག་རྩལ་གྱི་མཚོན་བྱེད་གསོན་པོ་ཞིག་རེད། དེ་སྔོན་རྒྱལ་པོའི་ཕོ་བྲང་ནང་གི་ལྕམ་སྐུ་ཞབས་རྣམས་ཀྱིས་རང་རང་སོ་སོའི་དར་གོས་རྩ་ཆེན་གྱི་ཕྱུ་པའི་སྟེང་དུ་མཛེས་རྒྱན་སྤུད་པར་ཡང་།
འཚེམ་དྲུབ་ཀྱི་ལག་རྩལ་དེ་འདྲ་བེད་སྤྱོད་བྱ་རྒྱུ་ལས་མ་འདས། དེ་ལྟ་མོད་ཀྱང་ཡུལ་ལུང་དེའི་དྭངས་གཙང་ཆོས་ལུགས་པ་རྣམས་ཀྱི་ཆོས་གོས་ཕལ་ཆེ་བ་ནག་ཤས་ཆེ་བའི་དབང་གིས། མོའི་བཀྲག་མདངས་ལྡན་པའི་འཚེམ་དྲུབ་དེའི་རིགས་ལ་ཁ་ཡ་བྱེད་མཁན་མེད་ཀྱང་སྲིད། སྟབས་ལེགས་པ་ཞིག་ལ། བཟློག་ཏུ་མེད་པའི་དུས་རབས་ཀྱི་དར་སྲོལ་གྱི་དབང་གིས། མཚར་སྡུག་ལྡན་པའི་ཆས་གོས་འཚེམ་དྲུབ་མ་དེའི་རིགས་ག་ལེར་རྒྱུགས་ཆེ་བར་གྱུར། ཚུལ་དེས་ང་རང་ཚོའི་མེས་པོ་མཁྲེགས་འཛིན་ཅན་རྣམས་ལ་ཡང་ཤུགས་རྐྱེན་མི་ཐེབས་པ་ག་ལ་སྲིད། དངོས་གནས་བྱས་ན། ཁོང་རྣམ་པས་ཀྱང་འདོར་དཀའ་ཞིང་བསྒྱུར་དཀའ་བའི་དཔེ་ལུགས་ཕྱག་སྲོལ་མང་པོ་ཞིག་མི་འདོད་བཞིན་དོར་ཞིང་བསྒྱུར་ཏེ་ཡོང་བ་རེད། དཔེར་ན་སྤྱི་པའི་མཛད་སྒོ་སྟེ། ཆོས་ལུགས་པ་དང་ས་གནས་དཔོན་རིགས་ཀྱི་ཁྲི་འདོན་མཛད་སྒོ་སོགས་སྲིད་གཞུང་གསར་བས་མི་སེར་ལ་དབང་ཤེད་ངོམ་སྟོན་བྱེད་པའི་བྱེད་སྒོ་ཆེ་མ་ཆུང་གསུམ་གང་དང་གང་ཞིག་ཡིན་ཡང་། ཁྲིམས་ཀྱིས་བཀས་བཅད་ལྟར་ཚུལ་འཆོས་ཀྱི་མཆོར་ཉམས་དང་ལྟར་སྣང་གི་འཇིགས་ཟིལ་དང་བཅས་གོ་རིམ་ཞིབ་ཚགས་ལྡན་ཞིང་གཟབ་ནན་ཆེ་བ་བྱེད་པ་ལྟ་བུ་རེད། མཛད་སྒོ་དེའི་རིགས་ཀྱི་སྐབས་སུ། གོང་བ་མཐོ་བའི་སྟོད་ཐུང་དང་། ཞིབ་ཚགས་ཆེན་པོས་བསླེས་པའི་སྐ་རགས་དང་། ལག་ཤུབས་འཚེམ་དྲུབ་མ་སོགས་ནི་སྲིད་གཞུང་དཔོན་རིགས་ཀྱིས་དབང་ཤེད་ངོམ་སོར་འཁྱེར་བ་ལ་མེད་དུ་མི་རུང་བའི་ཆས་གོས་རེད། གྲོན་ཆུང་ཆོག་ཤེས་སྲོག་ཤིང་བྱས་ཡོད་པའི་ཁྲིམས་ལུགས་ཀྱིས་མི་སེར་ལ་དེ་ལྟའི་རྒྱས་སྤྲོས་བྱ་མི་ཆོག་པའི་བཀས་བཅད་བྱས་ཡོད་ན་ཡང་། ཐོབ་གོ་ས་མཐོན་པོ་ཅན་དང་ནོར་འབྱོར་བ་ཅན་དག་ལ་ཆོག་མཆན་འཐོབ་སླ་པོ་རེད། དེ་ལས་གཞན་ད་དུང་གཤིན་པོའི་འདས་མཆོད་སྒྲུབ་དུས་ཀྱང་།
འདས་པོའི་ཆས་གོས་དང་ནང་མིའི་མྱང་གོས་སྟེང་དུ་ཡང་མཚོན་དོན་སྣ་ཚོགས་པའི་རི་མོ་འཚེམ་དྲུབ་རྒྱག་སྲོལ་ཡོད་པ་རེད། དེ་དང་དེ་འདྲ་བའི་སྲོལ་ལུགས་ཀྱིས་ཕྱོགས་གཞན་ཞིག་ནས་ལྕམ་ཧ་སི་ཐིར་པེ་རན་ལྟ་བུའི་བུད་མེད་རྣམས་ཀྱི་འཚེམ་དྲུབ་ལག་རྩལ་ལ་སྤྱོད་སྒོ་ཡོད་པར་བྱས་ཡོད། མ་ཟད། སྐབས་དེར་རྒྱུགས་ཆེ་བའི་ཁྱེའུ་གཡོག་བྱེད་ཀྱི་ལྭ་རིང་དེས་ཀྱང་མོ་རང་ལ་ཡོང་འབབ་གསོག་པའི་གོ་སྐབས་གཞན་ཞིག་བསྩལ་ཡོད།
ག་ལེ་ག་ལེར་ལྕམ་ཧ་སི་ཐིར་པེ་རན་གྱི་བཀྲག་མདངས་ཅན་གྱི་འཚེམ་དྲུབ་མ་དག་ནི་སྐབས་དེའི་དར་སྲོལ་ལྟ་བུར་ཆགས་ཏེ་ཤིན་ཏུ་བྲིན་པར་གྱུར། དེའི་རྒྱུ་རྐྱེན་ནི་གཅིག་བྱས་ན་ལས་དམན་གྱི་བུད་མེད་དེ་ལ་ཀུན་གྱིས་སྙིང་རྗེས་གཟིགས་པ་ཡིན་སྲིད་ལ། དོན་མེད་མཚར་འཛིན་གྱི་ཨ་གསར་ཚ་པོའི་དབང་གིས་ར་གན་གསེར་དུ་བརྩིས་པ་ཡིན་ཡང་སྲིད། ཡང་གཅིག་བྱས་ན། ལྐོག་གྱུར་གྱི་རྒྱུ་རྐྱེན་གཞན་དག་ཡོད་པའམ། ཡང་ན་ལྕམ་ཧ་སི་ཐིར་པེ་རན་གྱིས་དངོས་འབྲེལ་ལས་རིགས་ཤིག་གི་སྟོང་ཆ་བསྐངས་ཡོད་ཀྱང་སྲིད། རྒྱུ་རྐྱེན་ཅི་ཞིག་ཡིན་ན་ཡིན་དུ་ཆུགས། གང་ལྟར་མོ་རང་གིས་འཚེམ་དྲུབ་ག་ཚོད་མང་པོ་བརྒྱབ་ཀྱང་མི་བྲིན་པ་མེད་པས། ཡོང་འབབ་ཆེན་པོ་གསོག་ཐུབ་ཀྱི་ཡོད། མི་ཁ་ཅིག་ལ་མཚོན་ན། རང་ཉིད་ཀྱི་གཏམ་འདོད་ཚ་པོའི་གཤིས་ཀའི་དབང་གིས་མཛད་སྒོའི་སྐབས་སུ་རྐང་བཙུགས་ནས་མོའི་ལག་པ་བཙོག་གྲིབ་ཅན་དེས་དྲུབས་པའི་ཆས་གོས་གྱོན་པ་ཡིན་ཡང་སྲིད་དེ། དཔེར་ན། སྤྱི་ཁྱབ་ཆེན་མོའི་སྟོད་ཐུང་གི་གོང་བ་དང་། དམག་མིའི་གཟེངས་རྟགས་ཀྱི་ལུང་ཐག་དང་། ཆོས་དཔོན་གྱི་གོང་བའི་མདུད་པ་སོགས་ཀྱི་སྟེང་དུ་མོའི་འཚེམ
དྲུབ་ཀྱི་རི་མོ་ཡོད་པ་ལྟ་བུ་རེད། གཞན་ཡང་ཁྱེའུའི་ཞྭ་མོའི་སྟེང་དང་ས་འོག་ཏུ་སྦས་པའི་འདས་པོའི་རོ་སྒམ་ནང་དུ་ཡང་མོའི་ལག་རྗེས་ཡོད། འོན་ཀྱང་། སུ་དང་སུ་ཞིག་གིས་ཀྱང་དཀར་གཙང་དྲི་མ་མེད་པའི་བག་གསར་གྱི་རྟེན་འབྲེལ་མཆོར་ལྭའི་སྟེང་དུ་འཚེམ་དྲུབ་རྒྱག་རྒྱུའི་ལས་ཀ་མོ་ལ་བཅོལ་མྱོང་མེད། དེ་ནི་དམིགས་བསལ་ཞིག་སྟེ། ཚུལ་དེས་མོ་རང་གིས་བསགས་པའི་སྡིག་ཉེས་ལ་སྤྱི་ཚོགས་ཀྱིས་ནམ་དུ་ཡང་ཞེ་འཁོན་ཟབ་མོ་བཅངས་ཡོད་པ་མཚོན་ཐུབ།
ལྕམ་ཧ་སི་ཐིར་པེ་རན་ལ་ཆ་བཞག་ན། ལྟོ་གོས་ཕྱིད་ཙམ་ལས་གཞན་པའི་འདོད་འདུན་གང་ཡང་མེད། ཕྲུ་གུའི་ལྟོ་རྒྱབ་སྐོར་ལ་འགྲོ་སོང་ཆེ་ཙམ་གཏོང་བ་ཕུད། མོ་རང་གིས་ནམ་རྒྱུན་ཆེས་དཀའ་སྤྱད་བབ་ཆགས་ཀྱི་འཚོ་བས་དུས་བདའ་བར་བྱེད། མོས་གྱོན་པའི་ཕྱུ་པ་ནི་རྒྱུ་སྤུས་ཆེས་དམན་ཞིང་ཚོན་མདོག་ཆེས་མེད་པའི་རས་ཆ་འབའ་ཞིག་གིས་བཟོས་པ་ཤ་སྟག་ཡིན་ལ། མོའི་ལུས་སྟེང་གི་རྒྱན་ཆ་ཉག་གཅིག་ནི་ལུས་དང་གྲིབ་མ་བཞིན་འདོར་ཐབས་མེད་པའི་ཡིག་འབྲུ་དམར་པོ་དེ་ཁོ་ན་ཡིན། དེ་ལས་ལྡོག་སྟེ། ཕྲུ་གུའི་གྱོན་ཆས་ནི་མཚར་སྡུག་ལྡན་ལ་ཡི་གར་འོང་བ་ཞིག་སྟེ། དེས་བུ་མོ་ཆུང་ཆུང་དེའི་མི་སེམས་འཕྲོག་པའི་ཁ་སྒོ་སྐྱེ་འབྲས་ལ་སྔར་ལས་ལྷག་པའི་མཛེས་པ་ཁྱད་པར་བ་ཞིག་བསྣན་འདུག དོན་དངོས་སུ། ཨ་མས་དེ་ལྟར་ཕྲུ་གུ་གཟབ་མཆོར་གྱིས་མཛེས་པར་བརྒྱན་པ་ལ་བསམ་དོན་གཞན་ཞིག་ཡོད་དེ། དེའི་སྐོར་གཤམ་ནས་གླེང་བར་བྱའོ། །
ལྕམ་ཧ་སི་ཐིར་པེ་རན་གྱིས་ཕྲུ་གུའི་འགྲོ་སོང་ཕུད་པའི་ཡོང་འབབ་གང་ཡོད་ཐམས་ཅད་དབུལ་ཕོངས་ལ་སྦྱིན་པ་གཏོང་བར་བྱེད། དོན་དངོས་སུ། སྦྱིན་པ་གཏོང་ཡུལ་གྱི་དབུལ་བོ་དེ་རྣམས་ཀྱི་ལས་དབང་མོ་རང་ལས་སྐྱོ་བ་མེད། མ་ཟད་མི་དེ་ཚེས་རྟག་པར་དྲིན་ལན་ལོག་འཇལ་གྱིས་མོ་ལ་བརྙས་དམོད་བྱེད། ཡིན་ཡང་། མོས་རྒྱུན་པར་རྒྱུ་སྤུས་དམན་པའི་རས་ཆས་ཀྱིས་དབུལ་བོ་རྣམས་ལ་གྱོན་ཆས་བཟོས་ཏེ་སྦྱིན་པ་གཏོང་། གལ་ཏེ་དུས་ཚོད་དེ་དག་རང་ཉིད་ཀྱི་འཚེམ་དྲུབ་ལག་རྩལ་གོང་མཐོར་གཏོང་བའི་ཕྱོགས་སུ་བེད་སྤྱོད་བྱས་ཡོད་ཚེ། ཡོང་འབབ་སྔར་ལས་མང་པོ་གསོག་ཐུབ་ངེས་རེད། དེ་ལྟར་བྱེད་དོན་ནི་མོས་འགྱོད་བཤགས་བྱ་བའི་ཆེད་དུ་ཡིན་ཡང་སྲིད། དེ་ལྟ་ན་ཡང་། ལས་ཀ་ལྕི་མོ་དེས་དུས་ཚོད་མང་པོ་ཕྲོགས་པས་མོ་རང་ལ་འཚོ་བའི་དགའ་སྣང་ལ་ལོངས་སུ་སྤྱོད་པའི་སྐལ་བ་མེད་པ་ཆགས་ཀྱི་ཡོད། མ་གཞིར་མོའི་སེམས་རྒྱུད་དུ། འདོད་ཡོན་གྱི་ཡོ་ལང་འཁྲིགས་པའི་རྒྱས་སྤྲོས་ཀྱི་འཚོ་བར་མོས་པའི་དགའ་ཕྱོགས་ཤིག་ལྷན་སྐྱེས་སུ་ཡོད་མོད། འོན་ཀྱང་ད་ལྟ་དགའ་ཕྱོགས་དེ་ནི་མཚར་སྡུག་ལྡན་པའི་འཚེམ་དྲུབ་ལས་མངོན་འགྱུར་བྱེད་པ་ལས་གཞན་དུ་གོ་སྐབས་ཡོད་རེ་སྐན། བུད་མེད་དག་གིས་ཁབ་སྐུད་ཀྱི་འཚེམ་བུའི་ཁྲོད་ནས་རྙེད་པའི་སྤྲོ་སྣང་གང་ཡོད་ཐམས་ཅད་སྐྱེས་པ་རྣམས་ཀྱིས་གཞར་ཡང་ཤེས་ཐབས་མེད།
ལྕམ་ཧ་སི་ཐིར་པེ་རན་ལ་ཆ་མཚོན་ན། འཚེམ་དྲུབ་ནི་ཚེ་སྲོག་གི་ངར་ཤུགས་མངོན་དུ་བྱེད་སྟངས་ཤིག་དང་རང་སེམས་གསོ་ལུགས་ཤིག་ཡིན་ཡང་སྲིད། ཡང་ཕྱོགས་གཞན་ཞིག་ནས། མོ་རང་གིས་འདོད་ཡོན་ལས་བྱུང་བའི་བདེ་སྣང་ཡོད་དོ་ཅོག་སྡིག་ཉེས་སུ་འདོད་པ་བཞིན་སྤྲོ་སྣང་ཕྲན་བུ་དེ་ཙམ་ཡང་ཉེས་པ་ཡིན་པར་སེམས་ཀྱི་ཡོད། ལས་འབྲས་དང་འབྲེལ་བ་མེད་པའི་དོན་དག་དེ་འདྲ་བ་ནག་ཉེས་སུ་འདོད་པ་ནི་འགྱོད་བཤགས་ལྟར་སྣང་བ་ཞིག་ཡིན་ཡང་སྲིད་དེ། དོན་ངོ་མར་རྒྱུ་རྐྱེན་ཉི་ཚེ་བ་གཞན་དག་ཡོད་ངེས་རེད།
དེ་འདྲའི་ངང་དུ། ལྕམ་ཧ་སི་ཐིར་པེ་རན་ལ་ཡང་སྤྱི་ཚོགས་ཁྲོད་རང་འཚམས་ཀྱི་ཐོབ་ཐང་ཡོད་པར་གྱུར། མི་རྣམས་ཀྱིས་མོ་ལ་ངོ་ཚའི་མཚོན་རྟགས་དེ་འདྲ་ཞིག་འདོགས་བཅུག་སྟེ་ཉེས་ཆད་བཅད་པ་ནི་བུད་མེད་ཅིག་གི་ངོས་ནས་བཤད་ན། ཁེན་གྱི་གདོང་རྟགས་ལས་ཀྱང་ཐེག་དཀའ་བ་ཞིག་ཡིན་ངེས་རེད། ཡིན་ན་ཡང་། ལྷན་ཅིག་སྐྱེས་པའི་རང་གཤིས་མཁྲེགས་པོ་དང་འཇོན་ཐང་གི་རྐྱེན་པས་སྤྱི་ཚོགས་ཀྱིས་མོ་རང་ཡོངས་སུ་འདོར་ཐུབ་ཀྱི་མེད། ཡང་བྱེ་བྲག་གི་སྤྱི་ཚོགས་འབྲེལ་བའི་ངོས་ནས་བལྟས་ཚེ། སྔར་ནས་མི་གྲལ་ནས་ཕུད་ཚར་ཡོད་པ་སྟེ། ཚུལ་དེ་ནི་མོ་དང་འབྲེལ་འདྲིས་བྱེད་པའི་མི་རྣམས་ཀྱི་རྣམ་འགྱུར་ཕྲ་མོ་རེ་རེ་ལས་མངོན་ཡོང་གི་ཡོད། རྐྱེན་དེས་གྲོགས་མེད་ཁེར་རྐྱང་གི་མོ་རང་ནི་འཇིག་རྟེན་གཞན་ཞིག་ཏུ་འཚོ་བཞིན་ཡོད་པའི་སྣང་བ་སྟེར། མི་རྣམས་གླེང་བར་སྤྲོ་བའི་ཀུན་སྤྱོད་སྐོར་གྱི་ལབ་གླེང་ལ་མོས་གཡོལ་ཅི་ཐུབ་བྱས་ན་ཡང་ནམ་ཡང་གཡོལ་ཐུབ་ཀྱི་མེད། ངང་ཚུལ་དེ་ནི་དཔེར་ན། བར་དོར་འཁྱམ་པའི་རྣམ་ཤེས་ལྡོམ་པོ་ཞིག་དང་མཚུངས་ཏེ། ནང་མི་སྤུན་མཆེད་དང་མཇལ་ཐབས་མེད་ཅིང་སྐྱིད་སྡུག་མཉམ་མྱོང་ཡང་བྱ་ཐབས་མེད། བརྒྱ་ལ་དངོས་སུ་མཇལ་ཐུབ་པའི་དབང་དུ་བཏང་ན་ཡང་ནང་མི་སྤུན་མཆེད་རྣམས་ལ་ཞེད་སྣང་དང་རྣམ་རྟོག་ངན་པ་བསླང་རྒྱུ་ལས་མ་འདས་པ་ལྟར་རོ། །
དངོས་གནས་བྱས་ན། མི་རྣམས་ཀྱིས་མོ་ལ་བཅངས་པའི་ལྟ་སྟངས་ཀྱང་མདོར་དེད་ན་ངང་ཚུལ་དེའི་སྟེང་ལ་མཐོང་ཆུང་བསྣན་པ་ཙམ་མོ། །སྐབས་དེ་ནི་མིའི་བརྩེ་སེམས་ད་དུང་ཆེ་ཆེར་སྨིན་མེད་པའི་དུས་རབས་ཤིག་སྟེ། མོས་རང་ཉིད་ཀྱི་གནས་བབ་སྐྱོ་བོ་གསལ་ཐིང་ཐིང་ཤེས་ཀྱི་ཡོད་ན་ཡང་། མི་རྣམས་ཀྱིས་ཆེས་གདུག་རྩུབ་ཆེན་པོས་མོའི་སེམས་ཀྱི་ཆེས་གཉོམ་ས་དེར་བསྣུན་ཏེ་ཟུག་གཟེར་ཡང་ཡང་སྐྱེད་པར་བྱེད། དཔེར་ན། ཕར་ལྷག་བསམ་དག་པས་སྦྱིན་པ་བཏང་མྱོང་བའི་དབུལ་བོ་དེ་རྣམས་ཀྱིས་ཕྱིར་དྲིན་ལན་ལོག་འཇལ་གྱིས་འཕྱ་དམོད་བྱེད་པ་ལྟ་བུ་རེད། དེ་བཞིན་ནམ་རྒྱུན་ལས་ཀའི་དབང་གིས་སྐུ་དྲག་མི་དྲག་གི་ཁྱིམ་དུ་འགྲོ་དགོས་བྱུང་ཐེངས་རེར། ལྕམ་སྐུ་ཞབས་དག་གིས་མོའི་སེམས་ཁོང་གི་རྨ་ཁར་སྦར་འབྲད་རྒྱག་པའམ། ཡང་ན་ཉམས་སྣང་ཅི་ཡང་མེད་པའི་ཚུལ་གྱིས་ངན་ཇུས་ཅི་རིགས་བཤམས་ངེས། བུད་མེད་རྣམས་ནི་དོན་བྱ་ཙག་ཙིག་ལ་བརྟེན་ནས་མི་སེམས་ལ་རྨ་ཁ་བཟོ་བར་ཤིན་ཏུ་མཁས། སྐབས་འགར་ཁོ་མོ་ཚོས་མངོན་སུམ་འཛེམ་མེད་ཀྱིས་ཚིག་རྩུབ་སྨྲས་ཏེ་མོའི་དོགས་ཟོན་མེད་པའི་སེམས་ཁོང་ལ་དྲག་རྒོལ་བྱེད། དེ་ནི་ཁྲག་ཁུ་འཛར་འཛར་གྱི་རྨ་ཁའི་སྟེང་དུ་ཚྭ་འདེབས་པ་དང་ཡང་དག་མཚུངས། ལྕམ་ཧ་སི་ཐིར་པེ་རན་ལ་མཚོན་ན། ཚུལ་དེ་རིགས་ནི་ཆེས་རྒྱུན་ལྡན་ལྟ་བུར་གྱུར་ཡོད། སྐབས་དང་སྐབས་སུ་སྐྱ་ཐག་ཆོད་པའི་ངོ་གདོང་ངོ་ཚས་དམར་པོར་འགྱུར་གྱིན་ཡོད་ན་ཡང་དེ་མ་ཐག་ཡང་བསྐྱར་སེམས་ཀྱི་གཏིང་རིམ་ལ་ཡལ་འགྲོ། མོས་དུས་དང་རྣམ་པ་ཀུན་ཏུ་བཟོད་སྒོམ་སྡུག་བསྲན་ཁོ་ན་བྱེད་ཀྱིན་ཡོད། དེའི་ངོས་ནས་བཤད་ན། མོ་རང་ནི་ཆོས་ཀྱི་དོན་དུ་བློས་གཏོང་ཕོད་མཁན་ཞིག་རེད། འོན་ཀྱང་། མོས་ནམ་དུ་ཡང་དགྲ་བོའི་ཆེད་དུ་གསོལ་བ་སྨོན་ལམ་བརྒྱབ་མྱོང་མེད། རྒྱུ་མཚན་ནི། མ་གཞི་མོ་ནི་སེམས་ཁོང་ལ་མདའ་ཤོང་མདུང་ཤོང་ཐུབ་མཁན་ཞིག་ཡིན་ན་ཡང་། རང་ཉིད་ཀྱི་གསོལ་འདེབས་སྨོན་ཚིག་ལ་དགྲ་བོས་གོ་བ་ལོག་སྒྲུབ་བྱེད་པར་ཞེད་པས་རེད།
དྭངས་གཙང་ཆོས་ལུགས་པའི་ཁྲིམས་ཁང་གིས་མོ་རང་ལ་ཆེད་དུ་ཇུས་འགོད་བྱས་པའི་ཁྲིམས་ཆད་གཡོ་འཕྲུལ་ལྡན་པ་དེས་ཉིན་མཚན་ཁོར་མོ་ཡུག་ཏུ་རྣམ་པ་མི་འདྲ་བ་དང་ཐབས་དང་ཟུར་ངོས་མི་འདྲ་བའི་ལམ་ནས་ཞེད་དངངས་ཟམ་མི་ཆད་པ་སྐྱེད་པར་བྱེད།
དཔེར་ན། ཁྲོམ་གཞུང་དུ་ཆོས་དཔོན་གྱིས་མོ་རང་བཀག་སྟེ་བསླབ་བྱ་རྒྱག་དུས་མི་ཚོགས་འདུ་རུབ་བརྒྱབ་སྟེ་ལྐོག་ལབ་དིར་དིར་དང་གད་མོ་ལྷང་ལྷང་བྱེད་པ་ལྟ་བུ་དང་། ཡང་ན་ཆོས་ཁང་ལ་འགྲོ་ཐེངས་རེར་མཁའ་མཉམ་སྐྱེ་འགྲོར་རིས་མེད་བརྩེ་བའི་དཀོན་མཆོག་གི་མཛུམ་ཞལ་ལ་མཇལ་སྐལ་ཐོབ་དུས། མ་བསམ་ས་ནས་རང་ཉིད་ནི་ཏག་ཏག་ཆོས་དཔོན་གྱིས་འཆད་ཀྱིན་པའི་གསུང་ཆོས་ཀྱི་བརྗོད་གཞི་རུ་གྱུར་ཡོད་པ་ལྟ་བུ་རེད། ག་ལེ་ག་ལེར་མོ་རང་ཕྲུ་གུ་རྣམས་ལའང་ཞེད་པར་གྱུར། ཕ་མ་ཚོས་བཞག་པའི་བག་ཆགས་ཀྱི་དབང་གིས་ཕྲུ་གུ་རྣམས་ཀྱི་སེམས་སུ་ཡང་། དུས་དང་རྣམ་པ་ཀུན་ཏུ་ཁེར་འགྲོ་ཁེར་འདུག་བྱེད་མཁན་བུད་མེད་དེའི་ལུས་སྟེང་ན་འཛེམ་དོགས་བྱ་དགོས་པའི་ཆ་ཅི་ཞིག་ཡོད་པར་བསམ་གྱི་ཡོད། དེ་བས། ཁོ་ཚོས་ནམ་རྒྱུན་མོ་རང་མ་སྨད་གཉིས་སྔོན་ལ་འགྲོ་རུ་བཅུག་རྗེས། ཅུང་རྒྱང་ལ་བཀྱེད་དེ་རྗེས་འདེད་བྱེད་ཅིང་ཀུ་ཅོ་སྒྲོག་གི་ཡོད། ཕྲུ་གུ་ཚོའི་སྐད་སྒྲ་ལ་གོ་དོན་དང་དམིགས་ཡུལ་གསལ་བོ་གང་ཡང་ཡོད་མི་སྲིད་ན་ཡང་། མོ་རང་ལ་མཚོན་ན་ཞེད་དངངས་སློང་ཚུལ་གཅིག་མཚུངས་ཡིན། གནས་ཚུལ་དེ་འདྲར་འཕྲད་ཐེངས་རེར་མོའི་སེམས་སུ།
རང་ཉིད་ཀྱི་ངོ་ཚ་ཁྲེལ་འདས་ཀྱི་བྱ་སྤྱོད་དེ་སེམས་ཅན་ཀུན་ལ་གྲགས་ཏེ། ཐ་ན་རང་བྱུང་ཁམས་ཧྲིལ་པོར་ཁྱབ་ཚར་ཡོད་དམ་སྙམ། ཕྱོགས་གཞན་ཞིག་ནས་བཤད་ན། བརྒྱ་ལ་དངོས་གནས་དེ་འདྲ་ཡིན་པའི་དབང་དུ་བཏང་བ་སྟེ། ལྗོན་ཤིང་ཚོགས་ཀྱིས་ལྐོག་བཤད་དིར་དིར་བྱས། དབྱར་གྱི་བསེར་བུས་ཕྱོགས་མཚམས་ཀུན་ཏུ་ཁྱེར། དགུན་གྱི་ལྷགས་པས་སྐད་གཟེངས་མཐོན་པོས་གྱེར་ན་ཡང་། མོ་རང་ལ་དེ་ལས་ཀྱང་ཆེ་བའི་སྡུག་བསྔལ་ལྷག་པོ་གཞན་ཅི་ཞིག་ཡོང་སྲིད་དམ། ནམ་རྒྱུན་ཡུལ་ལུང་དེར་གསར་དུ་འབྱོར་བའི་མི་དག་གིས་མོ་ལ་ཅེ་རེར་ལྟ་དུས། སེམས་ཁོང་ལ་ན་ཟུག་སྔོན་དང་མི་འདྲ་བ་ཞིག་རྒྱུག་པར་བྱེད་ཅིང་། མི་ཆ་མེད་དེ་དག་གིས་མཚར་སྣང་ཆེན་པོས་ཡིག་འབྲུ་དམར་པོ་དེ་ལ་ལྟད་མོ་ལྟ་ཐེངས་རེར། ཡིག་འབྲུ་དམར་པོ་དེས་མེ་མདག་ཅིག་དང་འདྲ་བར་མོའི་སེམས་ཁོང་གསོན་པོར་སྲེག་གིན་ཡོད། དེ་བས།
ནམ་རྒྱུན་དེ་འདྲའི་སྐབས་སུ་མོས་རང་དབང་མེད་པར་ཡིག་འབྲུ་དམར་པོ་དེ་ལག་པས་དགབ་གྲབས་བྱེད། ཡིན་ཡང་ལམ་སང་རང་ཉིད་ལ་གསལ་འདེབས་བྱས་ནས་དེ་ལྟར་བྱེད་ཀྱི་མེད། ཡང་གཅིག་བཤད་ན། ཆ་རྒྱུས་ཡོད་མཁན་རྣམས་ཀྱི་འཁྱག་ཤུར་ཤུར་གྱི་མིག་མདངས་ཀྱིས་བསྐྱེད་པའི་སྡུག་བསྔལ་ཡང་དེ་ལས་ཆུང་བ་ག་ལ་ཡོད། མདོར་ན། རྒྱུས་ཡོད་མེད་ཀྱི་མི
སུ་ཞིག་གིས་ཡིག་འབྲུ་དམར་པོ་དེ་ལ་ཅེ་རེར་བལྟས་ཀྱང་རུང་། ལྕམ་ཧ་སི་ཐིར་པེ་རན་ལ་མཚོན་ན་མི་བཟད་པའི་སྡུག་བསྔལ་ཆ་མཚུངས་སུ་སྐྱེད་ཀྱི་ཡོད། ཡིག་འབྲུ་དམར་པོ་དེ་ནི་ཇི་སྲིད་འཚོ་བ་དེ་སྲིད་དུ་རྙིང་རྒྱུ་མེད་པའི་རྨ་ཁ་ཞིག་སྟེ། ཉིན་གསར་བ་རེ་རེར་ཁྲག་གསར་བ་རེ་ཐོན་ཡོང་ཞིང་ན་ཟུག་གསར་བ་རེ་བསླངས་ཡོང་།
འོན་ཀྱང་། མི་ཕོ་ཞིག་གིས་ཡིག་འབྲུ་དམར་པོ་དེར་ཅེར་ཡོད་པ་ཚོར་དུས། མོ་རང་ལ་སྔར་མེད་ཀྱི་སེམས་གསོ་ཐོབ་སྲིད་ཅིང་སྡུག་བསྔལ་གྱི་ཕྱེད་ཀ་མི་དེས་འཁུར་ཡོད་པའི་ཉམས་སྣང་འབྱུང་། དེ་ནི་ཉིན་མང་པོའི་ནང་དུ་ཐེངས་གཅིག་གམ་ཟླ་བ་མང་པོའི་ནང་དུ་ཐེངས་གཅིག་འབྱུང་སྲིད་པ་ཙམ་རེད། མ་ཟད། སྐད་ཅིག་མ་དེ་འདས་རྗེས་དེ་ལས་ཆེ་བའི
ན་ཟུག་སེམས་ཁོང་ལ་བསྐྱར་ལྡོག་བྱེད། རྒྱུ་མཚན་ནི་མོའི་སེམས་སུ། སྐད་ཅིག་མའི་ཐུག་འཕྲད་དེའི་ཡུན་ལ་རང་ཉིད་ཀྱིས་ཡང་བསྐྱར་སྡིག་ཉེས་བསགས་ཟིན་པར་འདོད་པས་རེད། ཡིན་ཡང་། སྡིག་ཉེས་དེ་ནི་མོ་རང་གཅིག་པུས་བསགས་པ་ཞིག་ཡིན་སྲིད་དམ།
གྲོགས་མེད་ཁེར་རྐྱང་གི་འཚོ་བ་ཁྱད་མཚར་ཅན་དེའི་མནར་གཅོད་འོག་ཏུ། མོའི་སེམས་ཀྱི་འཆར་སྒོ་ལ་ཡང་ཤུགས་རྐྱེན་ཐེབས་ཏེ་རྒྱུན་ལྡན་མིན་པ་ཆགས་འདུག
རང་གཤིས་མཁྲེགས་པོ་དེ་འདྲ་མེད་ཚེ་ཤུགས་རྐྱེན་དེ་བས་ཆེ་ངེས་རེད། ཕྱི་ངོས་ནས་བལྟས་ཚེ་རང་ཉིད་དང་འབྲེལ་བ་ཡོད་མདོག་ཁ་པོའི་འཇིག་རྟེན་དོག་པོ་དེ་རུ་ཕར་འགྲོ་ཚུར་འོང་བྱེད་དུས། ལྕམ་ཧ་སི་ཐིར་པེ་རན་ལ་ཡོད་ཚད་འཁྲུལ་སྣང་ཡིན་པའི་ཉམས་སྣང་འབྱུང་གིན་ཡོད། ནམ་རྒྱུན་འཁྲུལ་སྣང་ལྟ་བུའི་ཉམས་སྣང་དེའི་ཁྲོད་དུ་ཡིག་འབྲུ་དམར་པོ་དེས་མོ་ལ་བཟློག་མེད་འགོག་མེད་ཀྱི་ཚོར་སྣང་དང་མྱོང་བ་གསར་བ་དག་སྦྱིན་པར་བྱེད། སྐབས་དེ་དག་ཏུ། ཡིག་འབྲུ་དམར་པོ་དེས་མོ་རང་ལ་མི་མང་པོ་ཞིག་གིས་རང་སོ་སོའི་བསགས་ཟིན་པའི་ནག་ཉེས་མི་མངོན་པར་སྦས་ཡོད་ཚུལ་གསལ་འདེབས་བྱེད། གསལ་འདེབས་དེས་མོའི་སེམས་སུ་དངངས་འདར་བསླངས་ཡོང་བ་དང་ཆབས་ཅིག དེ་ནི་རང་སེམས་ཀྱི་གདོན་འདྲེ་དེའི་བསླུ་བྲིད་ཡིན་པ་སྟེ། དེས་མོ་རང་བསླུ་བྲིད་ཀྱིས་སྡུག་ལ་སྦྱར་བས་མ་ཚིམ་པར་མི་གཞན་མང་པོ་སྡུག་ལ་སྦྱོར་རྩིས་ཡིན་པར་སེམས། གལ་ཏེ་མི་རྣམས་ཀྱི་གསང་བ་ཡོད་ཚད་རྗེན་པོར་དབྱུང་བའི་དབང་དུ་བཏང་ཚེ། མི་མང་པོ་ཞིག་གི་བྲང་ཁར་ཡང་ལྕམ་ཧ་སི་ཐིར་པེ་རན་ནང་བཞིན་གྱི་ཡིག་འབྲུ་དམར་པོ་བཀྲག་མདངས་ལྡན་པ་དེ་འདྲ་འདོགས་དགོས་པ་ཐག་གིས་ཆོད། སྐབས་འགར་མོའི་སེམས་སུ། རེས་གསལ་རེས་མོག་གི་གསལ་འདེབས་དེ་བདེན་པར་འཛིན་འོས་ཀྱང་སྲིད་སྙམ་ཞིང་། དེ་ནས་དེ་མ་ཐག་རང་ཉིད་ལ་དེ་ལྟའི་བསམ་ཚུལ་སྐྱེས་པར་སྐྱུག་མེར་ལངས་ཤིང་ཞེད་སྣང་སྐྱེས་ཀྱི་ཡོད། དེ་ལྟ་ན་ཡང་། བསམ་ཚུལ་དེ་གནས་ངེས་མེད་དང་དུས་ངེས་མེད་དུ་སེམས་ཁོང་དུ་འགོག་མེད་ལྡང་ཡོང་སྟེ་མོ་ལ་དངངས་འདྲོག་སློང་། སྐབས་འགར། མོ་རང་སྤྱོད་ལམ་བཟང་ཞིང་མཚན་གྲགས་ཆེ་བའི་མི་དཔོན་དང་ཆོས་དཔོན་སུ་ཞིག་གི་འགྲམ་ནས་ཤེས་མེད་ཚོར་མེད་ངང་སྐྱོད་པའི་སྐབས་སུ། བྲང་ཁའི་ཡིག་འབྲུ་དམར་པོ་དེར་གློག་ཞགས་ཐེབས་པ་ལྟ་བུའི་དངངས་འདར་བརྒྱབ་སྟེ་གསལ་འདེབས་བྱེད། སྲོལ་ལུགས་རྙིང་པ་བླ་རུ་བཀུར་བའི་དུས་རབས་དེར། ཁོང་རྣམ་པ་ཚོ་ནི་དད་འདུན་གྱི་མ་དཔེ་དང་རྒྱུ་འབྲས་ཀྱི་རང་གཟུགས་རེད་ཅིང་། མི་ཡུལ་གྱི་ལྷ་གསོན་པོ་འཁྲུལ་མེད་ཡིན་པས་གཙུག་ཏུ་མཆོད་འོས་པ་ཞིག་རེད། ཡིན་ཡང་། གསལ་འདེབས་དེ་འདྲ་བྱུང་བའི་སྐབས་སུ། ལྕམ་ཧ་སི་ཐིར་པེ་རན་གྱིས “ཡང་གདོན་འདྲེས་ཆོ་འཕྲུལ་བསྟན་སོང” ཞེས་ཆིག་ལབ་རྒྱག་བཞིན་མགོ་བོ་ཡར་དགྱེ་ནས་བལྟས་ཚེ། བཀུར་བར་འོས་པའི་མི་དྲག་ཆེན་པོའམ་ལྷ་གསོན་པོ་གང་ཞིག་རང་གི་འཁྲིས་ནས་འགྲོ་བཞིན་པ་མཐོང་སྲིད།
ཡང་སྐབས་འགར། མོ་རང་ལྕམ་སྐུ་ཞབས་ཤིག་གི་ཁ་གཏད་དུ་འགྲེང་སྟེ་ཁོང་གི་གཟི་དཔལ་འབར་བའི་ངོ་གདོང་ལ་ཅེར་སྡོད་སྐབས། རང་ཉིད་ནི་སྤྱོད་པའི་ཐད་ནས་ལྕམ་སྐུ་ཞབས་ཁོང་དང་གཅེན་གཅུང་ཡིན་པའི་ཉམས་སྣང་འབྱུང་སྲིད། ཡིན་ཡང་། ལྕམ་སྐུ་ཞབས་ཁོང་ནི་ཚེ་གཅིག་ལུས་གཅིག་ལ་ཁྱོ་ག་མ་གཏོགས་ངོ་མི་ཤེས་མཁན་ཞིག་སྟེ། སྐྱེས་པ་གཞན་ལ་མཚོན་ན་འཁྱགས་པའི་སྒྲོམ་བུ་ཞིག་གོ་ཞེས་མི་རྣམས་ཀྱིས་ཁ་བརྒྱ་གཅིག་གྲག་གིས་སྨྲ་བའི་བུད་མེད་ཚུལ་ལྡན་ཞིག་རེད། ལྕམ་སྐུ་ཞབས་དེའི་འཁྱགས་པའི་སྒྲོམ་བུ་ལྟ་བུའི་བྲང་གཞུང་དང་ལྕམ་ཧ་སི་ཐིར་པེ་རན་གྱི་ཡིག་འབྲུ་དམར་པོས་སྲེག་གིན་པའི་བྲང་གཞུང་གཉིས་བར་ལ་འདྲ་བའི་ཆ་གང་ཞིག་ཡོད་མེད་སུ་ཡིས་ཤེས། ཡང་སྐབས་འགར། “ཝ་ཡེ། ཧ་སི་ཐིར། ཁྱོད་དང་རིགས་མཐུན་པ་ཞིག་འདི་ན་འདུག” ཅེས་གསལ་འདེབས་བྱེད་པ་ལྟར། མོ་རང་གི་ལུས་ཡོངས་ལ་གློག་ཞགས་ཐེབས་པ་ལྟར་གྱི་དངངས་འདར་འབྱུང་། མགོ་བོ་དགྱེ་ནས་ལྟ་དུས། ན་ཆུང་མ་ཞིག་གིས་རྟབ་རྟབ་པོར་ཡིག་འབྲུ་དམར་པོ་དེར་ལྟ་ཙམ་བྱས་ཏེ་གཡོལ་འགྲོ་བ་མཐོང་ཡོང་། བུ་མོ་དེའི་རྣམ་འགྱུར་མེད་པའི་གདོང་ལ་དབང་མེད་དམར་མདངས་རྒྱས་ཚུལ་ལ་བལྟས་ན། ཡིག་འབྲུ་དམར་པོ་དེར་ལྟ་ཙམ་བྱས་པའི་མནོལ་གྲིབ་ཀྱིས་མོའི་ལང་ཚོའི་མེ་ཏོག་རྙིང་སོང་བ་ཨེ་ཡིན་སྙམ་པ་འབྱུང་། ཀྱེ་མ། ཡིག་འབྲུ་དམར་པོར་བརྫུས་པའི་གདོན་འདྲེ་སྲོག་གཟན་ཨང་། ཁྱོད་ཀྱིས་རྒན་གཞོན་བར་མའི་སྐྱེ་བོ་རྣམས་ཀྱི་ལུས་སྟེང་དུ་བུད་མེད་སྡིག་ཉེས་ཅན་འདིས་བཀུར་འོས་པའི་ཡོན་ཏན་ཕྲ་མོ་ཙམ་ཡང་བསྐྱུར་བར་མི་བྱའམ།
ཡོད་མདོག་མདོག་གི་ཆོས་ལུགས་དད་པ་ལྐོག་ནས་རྩིས་མེད་བོར་བའི་ནག་ཉེས་ལས་ཆེ་བའི་ནག་ཉེས་གཞན་གང་ཞིག་ཡོད་དམ། དེ་ལྟ་ན་ཡང་། ལྕམ་ཧ་སི་ཐིར་པེ་རན་གྱིས་འཇིག་རྟེན་གྱི་མི་རྣམས་ལ་རང་ཉིད་ལྟ་བུའི་ནག་ཉེས་ཆེན་པོ་དེ་འདྲ་མེད་པར་ཡིད་ཆེས་བྱེད།
མོའི་བསམ་ཚུལ་དེ་ཁོ་ནས། རང་ངོས་ཀྱི་གཉོད་ཆུང་གཤིས་ཀ་དང་སྐྱེས་པ་ཕོས་བཟོས་པའི་ཁྲིམས་ཆད་གདུག་རྩུབ་ཅན་དེ་གཉིས་ཀྱི་འོག་ཏུ་མནར་གཅོད་མྱོང་མཁན་བུད་མེད་ཉམ་ཆུང་དེ་ད་དུང་ངན་རུལ་གྱིས་ཟོས་ཚར་མེད་པ་གསལ་བཤད་བྱ་ཐུབ་བོ། །
མི་གཤིས་ལ་བཀག་སྡོམ་ཐེབས་པའི་གནའ་བོའི་དུས་རབས་དེར། མི་སེར་ཕལ་བ་རྣམས་ནི་རང་ཉིད་ཀྱི་བློ་ཁ་ཕྱོགས་སའི་དོན་དག་གང་ཡང་རུང་བ་དེར་གང་རྫིག་རྫིག་དང་གང་མཚར་མཚར་གྱི་སྒྲོ་འདོགས་སྣ་ཚོགས་བྱེད་པར་དགའ། དེ་བས། ཡིག་འབྲུ་དམར་པོ་དེར་ཡང་སྒྲུང་མཚར་ལ་འཇིགས་པ་ཞིག་བཟོ་ཆོག་ཆོག་རེད། མི་རྣམས་ཀྱིས་ཡིག་འབྲུ་དམར་པོ་དེའི་ཁ་དོག་ནི་མི་ཡུལ་གྱི་ཚོས་གཞི་མ་ཡིན་པར་དམྱལ་ཁམས་ཀྱི་མེ་ལྕེ་ཡིས་དམར་པོར་བཟོས་པ་རེད་ཅེས་ཚིག་ཐག་གཅོད་ཅིང་། ནམ་རྒྱུན་མཚན་མོར་ལྕམ་ཧ་སི་ཐིར་པེ་རན་ལམ་ལ་སྐྱོད་དུས། བྲང་ཁའི་ཡིག་འབྲུ་དམར་པོ་ལས་མེ་འོད་ཆེམ་ཆེམ་འཕྲོ་བཞིན་འདུག་ཅེས་སྨྲ། དངོས་གནས་བྱས་ན། ཡིག་འབྲུ་དམར་པོ་དེ་ནི་མེ་མདག་ཅིག་དང་འདྲ་བར་ལྕམ་ཧ་སི་ཐིར་པེ་རན་གྱི་བྲང་ཁོག་བསྲེགས་ཏེ་སེམས་གཏིང་ལ་འཛུལ་ཚར་ཡོད་པས། དེང་རབས་ཀྱི་མི་ཡིན་པའི་ང་ཚོ་ཡིད་ཆེས་མིན་གང་ལྟར་ཡང་སྒྲུང་མཚར་པོ་དེ་ལ་བདེན་པའི་ཆ་ཡོད་ཀྱང་སྲིད་དོ། །

དྲུག་པ། མུ་ཏིག་དཀར་ཆུང་།

ང་རང་ཚོས་ཁྱེའུ་དེའི་སྐོར་ད་དུང་ལབ་རྒྱུ་བྱུང་མེད། དེ་ནི་བཟློག་མེད་བསྒྱུར་མེད་ཀྱི་ལས་འཕྲོས་བསྐྱེད་པའི་ཚེ་སྲོག་ཆུང་ཆུང་ཞིག་སྟེ། གཉིས་སྦྱོར་ཆགས་གདུང་གི་ཉེས་པའི་ཞིང་སར་བཞད་པའི་མེ་ཏོག་ཡི་གར་འོང་བ་ཞིག་ཡིན། སྐྱོ་སྡུག་གིས་མནར་བའི་བུད་མེད་ཅིག་ལ་མཚོན་ན། བུ་མོ་འདི་ལྟ་བུ་ཞིག་མིག་གིས་འཚོས་ཏེ་ནར་སོན་པར་བྱེད་པ་ནི་ཇི་འདྲའི་ངོ་མཚར་བའི་དོན་དག་ཅིག་ཡིན་ཨང་། བུ་མོའི་ངོ་གདོང་ཆུང་ཆུང་ལས་ཉིན་རེ་བཞིན་ཆེ་རུ་སྨིན་གྱིན་པའི་མཚར་སྡུག་དང་། ད་དུང་ཉི་འོད་ལྟར་བཀྲག་མདངས་འཁྱུག་འཁྱུག་བྱེད་པའི་ཤེས་རབ་ཀྱི་གཟི་མདངས་མཐོང་ཐེངས་རེར། ཨ་མའི་སེམས་ཁོང་བཟི་ཞིང་མྱོས་པར་བྱེད། དེ་ནི་ལྕམ་ཧ་སི་ཐིར་པེ་རན་གྱི་མུ་ཏིག་དཀར་ཆུང་རེད། ལྕམ་ཧ་སི་ཐིར་པེ་རན་གྱིས་རང་གི་བུ་མོར་དེ་སྐད་འབོད། མིང་དེ་ལྟར་འདོགས་དོན་ནི་བུ་མོའི་ཕྱིའི་ཁ་སྒོ་སྐྱེ་འབྲས་ལ་ལྟོས་པ་མ་ཡིན་ཏེ། བུ་མོ་དེ་མུ་ཏིག་ལྟར་གསལ་ཞིང་འཚེར་ལ་དྲི་མས་མ་གོས་པ་ཞིག་ཡིན་ག་ལ་སྲིད། “མུ་ཏིག་དཀར་ཆུང” ཞེས་པའི་མིང་དེ་ནི་དཀོན་པོ་ཡིན་པའི་ཆ་ནས་བཏགས་པ་ཞིག་སྟེ། མོ་རང་གིས་ཡོད་ཚད་བློས་བཏང་རྗེས་ད་གཟོད་ཨ་མ་ཞིག་གི་ཆེས་གཅེས་པའི་ནོར་བུ་གཅིག་པུ་དེ་རྙེད་པས་རེད། འཇིག་རྟེན་སྲིད་པའི་བྱ་ལས་ནི་ཇི་འདྲའི་ཁྱད་མཚར་བ་ཞིག་རེད་ཨང་། མི་རྣམས་ཀྱིས་ཡིག་འབྲུ་དམར་པོ་ཞིག་གིས་བུད་མེད་ཅིག་གི་ཉེས་སྐྱོན་གསལ་སྟོན་བྱས་པ་དང་། ཡིག་འབྲུ་དེས་ཀྱང་དེ་མཐུན་གྱི་བྱེད་ནུས་བླ་ལྷག་གིས་བཏོན་ཏེ་སྡིག་ཉེས་གཅིག་མཐུན་ཡོད་པའི་མི་རྣམས་ལས་གཞན་པའི་མི་སུ་དང་གང་ཞིག་གིས་ཀྱང་བུད་མེད་དེར་སྙིང་རྗེ་སྐྱེ་མི་སྲིད་པ་བཟོས་ཡོད། དེ་ལྟ་ན་ཡང་། ཏག་ཏག་མི་རྣམས་ཀྱིས་ཉེས་པར་བརྩི་བའི་སྡིག་ཉེས་གང་དེའི་འབྲས་བུ་ལ་དཀོན་མཆོག་གིས་བུ་མོ་ཆུང་ཆུང་ཡི་གར་འོང་བ་ཞིག་གནང་སྦྱིན་བྱས་པ་རེད། བུ་མོ་ཆུང་ཆུང་དེ་ནི་འཕྱ་སྨོད་ཀྱི་ཡུལ་དུ་གྱུར་པའི་མ་ཡུམ་ཞིག་གི་པང་ནས་ནར་སོན་དགོས་ཤིང་། ཨ་མ་ཉེས་ཅན་དེ་དང་མིའི་རིགས་སྐྱེ་རྒྱུད་རྒྱུན་མཐུད་ཀྱི་བྱ་གཞག་ཆེན་མོའི་བར་གྱི་སྦྲེལ་སྐུད་ལྟ་བུར་གྱུར་ཡོད། མཐའ་མར་ཕྲུ་གུ་དེའི་རྣམ་ཤེས་ལ་ཡང་གཞན་དང་འདྲ་བར་དག་པའི་ཞིང་ནས་ལྷ་ཚོགས་ཀྱི་ཐུགས་སྨོན་འཐོབ་པར་འགྱུར། འོན་ཀྱང་། ལྕམ་ཧ་སི་ཐིར་པེ་རན་གྱི་སེམས་སུ། དེ་སྔོན་རང་ཉིད་ཀྱི་སྤྱོད་ལམ་འཁྲུགས་ཏེ་སྡིག་ཉེས་ཆེན་པོ་བསགས་ཟིན་པས། ལས་སྡིག་པར་འབྲས་བུ་ལེགས་པོ་འབྱུང་བ་ག་ལ་སྲིད་སྙམ། ཉིན་རེ་རེ་དང་ཟླ་རེ་རེ་ལ། མོས་སེམས་ཁྲལ་ཆེན་པོའི་ངང་ལ་བུ་མོའི་སྤྱོད་ལམ་ལ་ནན་གྱིས་བརྟག་པར་བྱེད་ཅིང་།
དུས་དང་རྣམ་པ་ཀུན་ཏུ། རང་ཉེས་རྣམ་སྨིན་གྱི་དབང་གིས་བུ་མོར་གཤིས་སྤྱོད་ངན་པ་གང་ཞིག་གོམས་སྲིད་པར་ཞེད་སྣང་སྐྱེས་ཀྱི་ཡོད།
བུ་མོ་མུ་ཏིག་དཀར་ཆུང་གི་གཟུགས་པོར་ཆད་སྐྱོན་ན་ཚ་གང་ཡང་མི་འདུག ཁྱེའུ་དེའི་རྨ་མེད་པའི་གཟུགས་པོ་ཆུང་ཆུང་གསོན་ཤུགས་ཀྱིས་ཀུན་ནས་བརྟས་ཡོད། ནེམ་ཞིང་འཇམ་པའི་རྐང་ལག་བཞི་བོ་ཡང་བདེ་ལྕག་འཁྱུག་པོར་འདུག མཚར་སྡུག་གི་བྱད་གཟུགས་ལ་བརྟགས་ཚེ། ཨེ་ཏན་དགའ་ཚལ་ནས་འཁྲུངས་པ་དང་འདྲ་སྟེ། མིའི་རིགས་ཀྱི་ཆེས་ཐོག་མའི་ཡབ་ཡུམ་གཉིས་མཐའ་སྤྱུགས་བཏང་རྗེས་ལྷ་ཚོགས་ཀྱི་རྩེད་ཆས་སུ་ཉར་བ་ཡིན་ལས་ཆེ་སྙམ་པ་འབྱུང་། བུ་མོ་ཆུང་ཆུང་དེའི་ལུས་སྟེང་ན་ཟོལ་གྱིས་མ་བཅོས་པའི་གཡེར་བག་ལྷན་སྐྱེས་སུ་བདོག་ཅིང་། དེ་ཡང་ཕུན་སུམ་ཚོགས་པའི་རྒྱན་གོས་ཀྱིས་ལེགས་པར་བརྒྱན་པ་ལས་བྱུང་བ་ཞིག་མ་ཡིན་པར་མོའི་ལུས་པོ་ཆུང་ཆུང་ལ་གྱོན་ཆས་བབ་ཆགས་པོ་གང་འདྲ་ཞིག་གཡོགས་ཀྱང་། ཀུན་གྱི་སྣང་ངོར་གྱོན་ཆས་དེ་ཁོ་ན་ནི་མོ་རང་གི་ལུས་ལ་འཚམས་ཤིང་འཕྲོད་པར་སྙམ་སྲིད། ཡིན་ན་ཡང་། མུ་ཏིག་དཀར་ཆུང་གིས་རྒྱུ་སྤུས་ཞན་པའི་ལྭ་བ་གྱོན་མི་སྲིད་དེ། མོའི་ཨ་མས་ཆེད་མངགས་རས་གོས་གང་ལེགས་བདམས་ཏེ་མོ་རང་ལ་གྱོན་ཆས་འཚེམ་བཟོ་བྱེད་ཀྱི་ཡོད་པས་སོ། །ཨ་མས་དེ་ལྟར་བྱེད་དོན་གྱི་ཀུན་སློང་གང་ཡིན་སྐོར་རྗེས་སུ་ག་ལེར་ལབ་ཆོག མ་གཞི་ནས་གཡེར་བག་ལྡན་པའི་བུ་མོ་ཆུང་ཆུང་དེ་རྒྱན་གོས་ཀྱིས་བརྒྱན་པའི་ཚེ་ན་སྔར་བས་ཡིད་དུ་འོང་བར་འགྱུར་ཞིང་། ནག་ཐོམ་ཐོམ་གྱི་སྤྱིལ་བུའི་ནང་དུ་མོའི་ལུས་སྟེང་ནས་དྲི་མེད་འོད་ཟེར་ཆེམ་ཆེམ་འཕྲོ་བཞིན་པའི་སྣང་བ་སྟེར། དེ་ནི་མོའི་ལྷན་སྐྱེས་ཀྱི་མཚར་སྡུག་དང་རྒྱན་གོས་ཀྱི་མཛེས་པ་གཉིས་མཐུན་པོར་བསྡེབས་པ་ལས་བྱུང་བ་ཞིག་སྟེ། གལ་ཏེ་གྱོན་གོས་དེ་དག་སྐྱེ་འབྲས་དམན་པའི་ཕྲུ་གུ་གཞན་གྱི་ལུས་ལ་གཡོགས་ཚེ་དེ་ལས་ལྡོག་སྟེ་མདོག་ཉེས་པར་མཐོང་ཡང་སྲིད། གལ་སྲིད་མུ་ཏིག་དཀར་ཆུང་གིས་ལུས་ལ་རྒྱུ་སྤུས་ཞན་པའི་རས་ཆའི་ལྭ་བ་གྱོན་ཞིང་ས་རྒྱུག་རྡོ་རྒྱུག་གིས་ཧྲལ་ཧྲུལ་དུ་གྱུར་པའི་དབང་དུ་བཏང་ན་ཡང་། མོའི་བྱད་གཟུགས་སྔར་བཞིན་ཡི་གར་འོང་སྲིད། མདོར་ན་མུ་ཏིག་དཀར་ཆུང་གི་ལུས་སྟེང་གི་མཛེས་པ་ནི་ཕུན་སུམ་ཚོགས་ཤིང་གྱ་ནོམ་པ་ཞིག་སྟེ། གྲོང་གསེབ་ཀྱི་ཕྲུ་གུ་དག་གི་ལུས་སྟེང་གི་རི་སྐྱེས་མེ་ཏོག་ལྟ་བུའི་མཛེས་པ་ནས་རྒྱལ་པོའི་ཕོ་བྲང་ནང་གི་སྲས་མོ་དག་གི་མཚར་སྡུག་བར་གྱི་མཛེས་པ་མ་ལུས་གཅིག་ཏུ་འཛོམས་ཡོད་པ་ལྟར་སྣང་ངོ་། །
མོའི་ལུས་སྟེང་གི་མཛེས་པ་སྣ་ཚོགས་ལ་ཇི་ལྟར་འགྱུར་བག་རྒོད་ན་ཡང་། ཇི་སྲིད་འགྱུར་མི་སྲིད་པ་ནི་སྤྲོ་ཤུགས་དང་བཅས་པའི་ངང་གཤིས་ཐུན་མོང་མ་ཡིན་པ་དེའོ། །གལ་སྲིད་ནམ་ཞིག་ངང་གཤིས་དེ་ཉིད་འགྱུར་བའམ་གཉོམ་དུ་ཕྱིན་ཚེ་མོ་རང་ནི་མོ་རང་མིན་པར་འགྱུར་ཞིང་། མོ་རང་མུ་ཏིག་དཀར་ཆུང་མིན་པར་འགྱུར་རོ། །
ཕྱིའི་བྱད་གཟུགས་ལས་མངོན་པའི་འགྱུར་ལྡོག་གང་ཡོད་ཐམས་ཅད་ནི་དོན་དུ་ནང་ཚེ་སྲོག་གི་ཐུན་མིན་རང་གཤིས་སྣ་ཚོགས་ལས་བྱུང་བ་ཤ་སྟག་གོ །ཕར་བལྟས་ཚོད་ཀྱིས་མོ་རང་ལ་ཐུན་མིན་རང་གཤིས་སྣ་ཚོགས་ལྡན་པ་མ་ཟད་ད་དུང་ཟབ་བརླིང་གི་རང་གཤིས་ཀྱང་ལྡན་པར་སྣང་། ཡིན་ཡང་། ད་དུང་རང་ཉིད་གསར་དུ་སླེབ་སའི་འཇིག་རྟེན་འདིར་རྒྱུས་འདྲིས་བྱེད་པའི་ནུས་པ་གང་ཡང་ཡོད་པ་མ་རེད། ལྕམ་ཧྭ་སི་ཐིར་པེ་རན་གྱི་བུ་མོའི་སྐོར་གྱི་ལྟ་སྟངས་ནི་སེམས་ཁྲལ་གྱི་དབང་གིས་བྱུང་བ་ཡིན་ཡང་སྲིད། གང་ལྟར་ཡང་བུ་མོ་དེ་ནི་ལུགས་སྲོལ་ཕྱག་ལེན་དཀྲུག་མཁན་གྱི་བྱེད་གཏེ་འབའ་ཞིག་སྟེ། མོ་རང་སྐྱེ་བའི་སྐད་ཅིག་དང་པོ་ཉིད་ནས་ཁྲིམས་ལུགས་ཀྱི་དོན་ཚན་གནད་ཆེན་པོ་ཞིག་ལ་གཏོར་བཤིག་བཏང་ཚར་ཡོད། དེ་བས། ཚེ་སྲོག་ཆུང་ཆུང་དེའི་རྒྱུ་དག་ཇི་འདྲའི་ལེགས་ཤིང་བྱད་བཞིན་ཇི་འདྲའི་མཚར་ན་ཡང་། མ་གཞི་ནས་འགྲོ་ལུགས་དཔེ་སྲོལ་དང་འགལ་ཡོད་པ་རེད། གཅིག་བྱས་ན།
མོ་རང་ལ་རང་ཉིད་ཀྱི་ཐུན་མོང་མ་ཡིན་པའི་འགྲོ་ལུགས་དཔེ་སྲོལ་གཞན་ཞིག་ཡོད་ཀྱང་སྲིད། འགྲོ་ལུགས་དཔེ་སྲོལ་དེའི་འཕེལ་འགྱུར་དང་གནད་འགག་གང་ཡོད་ཐམས་ཅད་མི་རྣམས་ཀྱིས་ཤེས་རྟོགས་དཀའ་བའམ་རྩ་བ་ནས་རྟོགས་མི་སྲིད་པ་ཞིག་ཡིན་ཡང་སྲིད། ལྕམ་ཧ་སི་ཐིར་པེ་རན་གྱིས་བུ་མོ་མངལ་དུ་སྦྲུམ་པའི་ཟླ་དགུ་ཞག་བཅུའི་འདས་དོན་ཙག་ཙིག་དག་ཕྱིར་དྲན་བྱེད་པ་ལ་བརྟེན་ནས་བུ་མོའི་གཤིས་རྒྱུད་གྲུབ་ཚུལ་ལ་དབྱེ་ཞིབ་བྱ་དགོས་བྱུང་། མངལ་དུ་ཨ་མའི་ནང་བསམ་པའི་འཚོ་བཅུད་དང་ཕྱི་ལུས་པོའི་འཚོ་བཅུད་འཇིབ་དུས། བུ་མོའི་ངང་ཚུལ་ག་འདྲ་ཡིན་མིན་སྐོར་ལ་ཕྱིར་དྲན་བྱས་ནས་དེའི་གཤིས་རྒྱུད་ལ་ཡང་ཡང་བརྟགས་ན་ཡང་། རབ་རིབ་མག་མོག་ཅིག་ལས་ཆ་ཚང་ཁ་གསལ་ཞིག་སེམས་ལ་འཆར་རྒྱུ་མ་བྱུང་། སྐབས་ཐོག་དེར་ཨ་མ་ཞིག་ཡིན་པའི་ངོས་ནས། ལྕམ་ཧ་སི་ཐིར་པེ་རན་རང་ངོས་ཀྱི་སེམས་རྩ་འཁོལ་པོ་དེ་ནི་སྐྱེ་ལ་ཉེ་བའི་ཕྲུ་གུར་ཀུན་སྤྱོད་ཀྱི་འོད་སྣང་བརྒྱུད་སྤྲོད་བྱ་བའི་སྦྲེལ་ཐག་ལྟ་བུར་གྱུར་ཡོད་ངེས་རེད། འོད་སྣང་གང་དེ་དང་ཐོག་ཇི་འདྲ་དྭངས་གཙང་རྨ་མེད་ཅིག་ཡིན་ན་ཡང་། བར་གླགས་སུ་ཁ་དོག་སྣ་ཚོགས་ཀྱི་ཚོན་རྩིས་བསླད་ཡོད་དམ། སྒོས་སུ་ལྕམ་ཧ་སི་ཐིར་པེ་རན་གྱི་གཞན་ལ་མི་བསྟུན་པའི་རང་གཤིས་ཚ་པོ་དེ་མུ་ཏིག་དཀར་ཆུང་གི་རུས་རྐང་ལ་སིམ་ཡོད་ཚོད་རེད། ལྕམ་ཧ་སི་ཐིར་པེ་རན་གྱིས་བུ་མོའི་ལུས་སྟེང་ནས་རང་ཉིད་ཀྱི་གཤིས་ཀ་སྟེ། རྒྱ་ཡན་དང་། རེ་ཆད་དང་། རྒྱབ་གཏོད་ཀྱི་སེམས་ཁམས་དང་། ད་དུང་སྨུག་པ་བཞིན་ཡལ་མཐའ་མེད་པའི་སྐྱོ་ཡུས་སོགས་གསལ་བོར་མཐོང་ཡོང་།
གཤིས་ཀ་དེ་དག་ད་ལྟ་ད་དུང་བུ་མོའི་ལུས་སེམས་ངོས་ནས་སྐྱ་རེངས་ཐོག་མར་ཤར་བའི་ངང་ཚུལ་ཇི་ལྟ་བ་དང་ཀུན་ནས་མཚུངས་ན་ཡང་། མ་འོངས་མི་ཚེའི་ནང་དུ་དྲག་ཆར་དང་རླུང་འཚུབ་དྲག་པོར་འགྱུར་ངེས་པ་གདོན་མི་ཟ།
དུས་རབས་དེར། ཁྱིམ་གྱི་དཔེ་སྲོལ་ཕྱག་ལེན་ནི་དེང་སང་དང་བསྡུར་ན་ཆེས་ཤིན་ཏུ་དམ་པོ་ཡོད། ཕ་མས་ཕྲུ་གུར་ཁྲོ་གཉེར་བསྡུས་ཏེ་གཤེ་གཤེ་གཏོང་བའམ་ལག་པ་འགུལ་ནས་ཉེས་རྡུང་གཏོང་བ་སོགས་གང་བྱས་ཀྱང《ཡེ་ཤུའི་གསུང་རབ》ལ་ཁུངས་དང་དཔང་བཅོལ་ཆོག་ཆོག་ཡིན། སློབ་གསོ་གཏོང་སྟངས་དེའི་རིགས་ནི་ཕྲུ་གུའི་གཏམ་སྤྱོད་ནོར་འཁྲུལ་ཅན་ལ་ཉེས་ཆད་གཅོད་པའི་ཆེད་ཁོ་ན་ཙམ་མ་ཡིན་ཏེ། ཕྲུ་གུའི་ཀུན་སྤྱོད་བཟང་པོ་གསོ་སྐྱོང་བྱ་བའི་ཆེད་དུ་ཡང་ངོ་། །དེ་ལྟ་ན་ཡང་། ལྕམ་ཧྭ་སི་ཐིར་པེ་རན་མ་སྨད་གཉིས་ནི་སྐྱེས་དམན་ཁེར་ཧྲེང་གི་ཁྱིམ་ཡིན་པས། མོས་གཅེས་ཕྲུག་མ་གཅིག་པུར་ཚད་ལས་བརྒལ་བའི་གཤེ་གཤེ་དང་ཉེས་རྡུང་གང་ཡང་གཏང་མི་སྲིད། རང་ཉིད་ཀྱིས་བསགས་པའི་སྡིག་ཉེས་དང་མྱངས་པའི་མནར་གཅོད་ལ་བསམས་ཏེ། ལྕམ་ཧ་སི་ཐིར་པེ་རན་གྱིས་དཀོན་མཆོག་གིས་གནང་བའི་གཅེས་ཕྲུག་མ་གཅིག་པུ་བརྩེ་བ་ཆེན་པོ་དང་རེ་འདུན་ནན་མོས་བསྐྱང་རྒྱུའི་བསམ་བློ་སྔ་མོ་ནས་ཡོད། ཡིན་ཡང་དངོས་སུ་ལག་ལེན་དུ་བསྟར་དུས་གཞི་ནས་དེ་ནི་རང་ཉིད་ཀྱི་འཇོན་ནུས་ལས་བརྒལ་བའི་དོན་དག་ཅིག་ཡིན་པ་ཚོར། འཛུམ་དཀར་བསྟན་ནས་མགོ་སྐོར་གཏོང་བའམ་ཁྲོ་གཉེར་བསྡུས་ནས་ཞེད་སྣང་བསྐུལ་བ་སོགས་ཞི་དྲག་གི་ཐབས་ཤེས་གང་གིས་ཀྱང་རྔོ་མི་ཐོགས་པས། མཇུག་མཐར་མོ་རང་ལོགས་ཤིག་ཏུ་བསྡད་དེ་མུ་ཏིག་དཀར་ཆུང་ལ་གང་འདོད་ཅི་འདོད་བྱེད་འཇུག་དགོས་བྱུང་། ཉེས་ཆད་གཅོད་པ་དང་གཤེ་གཤེ་གཏོང་བ་གང་ཡིན་ཡང་ཡུད་ཙམ་གྱི་རིང་ལ་མ་གཏོགས་ཕན་ཐོགས་འབྱུང་མི་སྲིད། དངོས་གནས་བྱས་ན། བསླབ་བྱ་སྣ་ཚོགས་ལ་ཉན་དང་མི་མཉན་ནི་མུ་ཏིག་དཀར་ཆུང་གནས་སྐབས་དེར་སེམས་པ་སྐྱིད་དང་མི་སྐྱིད་ལ་རག་ལས་ཡོད།
མུ་ཏིག་དཀར་ཆུང་ཁྱེའུ་ཡིན་པའི་སྐབས་ནས་བཟུང་། ལྕམ་ཧ་སི་ཐིར་པེ་རན་གྱིས་མོའི་ལུས་སྟེང་ནས་ཉམས་འགྱུར་ཁྱད་མཚར་ཞིག་མཐོང་ཞིང་། ཉམས་འགྱུར་དེ་ཕྱིར་མངོན་པའི་གནས་སྐབས་སུ་བཙན་ཤེད་བྱེད་པ་དང་བསླབ་བྱ་རྒྱག་པའམ། ཐ་ན་ཞུ་བ་ཕུལ་ཡང་ངལ་བའི་རྒྱུ་ལས་མེད། ཉམས་འགྱུར་དེ་ནི་དེ་འདྲའི་གྲུང་ཤ་དོད་པོ་ཞིག་དང་། དེ་འདྲའི་གཏིང་མི་དཔོག་པ་ཞིག་དང་། དེ་འདྲའི་ཨུ་ཚུགས་ཚ་པོ་ཞིག་དང་། སྐབས་རེར་ད་དུང་གཏུམ་དྲག་རྒོད་པ་ཞིག་ཀྱང་ཡིན། ཡིན་ཡང་། དུས་རྒྱུན་ངར་ཤུགས་དང་གསོན་ཤུགས་ཀྱིས་ཀུན་ནས་བརྟས་ཏེ་ཡོད། ཚུལ་དེ་མཐོང་བའི་མོད་ལ། ལྕམ་ཧ་སི་ཐིར་པེ་རན་ནི་མུ་ཏིག་དཀར་ཆུང་སོ་སྐྱེ་ཕལ་བའི་ཕྲུ་གུ་ཡིན་མིན་ལ་ཡང་དོགས་པ་སྐྱེས་དགོས་འབྱུང་གི་ཡོད། ནམ་རྒྱུན་མུ་ཏིག་དཀར་ཆུང་ནི་རེས་ཡོད་རེས་མེད་ཀྱི་རྣམ་ཤེས་ཤིག་དང་ཡང་དག་མཚུངས་ཏེ། སྤྱིལ་བུའི་པང་གཅལ་ངོས་ནས་མིའི་བློ་ཡུལ་ལས་འདས་པའི་རྩེད་མོ་མཚར་པོ་དག་ལ་ཡུད་ཙམ་རོལ་རྗེས། ཡང་བསྐྱར་ཁོང་འཛུམ་དང་བཅས་ཏེ་གར་སོང་རྗེས་མེད་དུ་འཕུར་ནས་འགྲོ། མོའི་གསལ་ཞིང་དྭངས་ལ་རྒོད་གཤིས་མཆེད་ཀྱིན་པའི་གནག་སྣུམ
གྱི་མིག་ཟུང་ལས་ཉམས་འགྱུར་དེ་མངོན་ཐེངས་རེར། མོ་རང་གསང་བའི་སེང་རས་ཤིག་གིས་གཡོགས་ཡོད་པ་ནང་བཞིན་ཇི་སྲིད་དུ་གཏིང་ཕུགས་ལོན་ཐབས་མེད་པའི་ཉམས་སྣང་འབྱུང་། ཕར་བལྟས་ཚོད་ཀྱིས། མུ་ཏིག་དཀར་ཆུང་ནི་ག་ཡོང་འདི་ཡོང་མེད་ཅིང་གར་འགྲོ་འདིར་འགྲོ་མེད་པ་མ་ཟད། ད་དུང་ག་དུས་འདི་དུས་ཡལ་འགྲོ་མིན་ཡང་ཆ་མི་འཚལ་བའི་འོད་ཀྱི་གོང་བུ་ཞིག་ནམ་མཁའི་མཐོངས་སུ་འཁྱུག་འཁྱུག་བྱེད་ཀྱིན་པ་དང་ཀུན་ནས་འདྲ། ལྕམ་ཧ་སི་ཐིར་པེ་རན་གྱིས་ཚུལ་དེ་མཐོང་བའི་མོད་ལ། རྣམ་ཤེས་ཤོར་མ་ཞིག་འཛིན་བཟུང་བྱེད་པ་ནང་བཞིན་བུ་མོའི་ཕྱོགས་སུ་རྒྱུག་སྲིད། མུ་ཏིག་དཀར་ཆུང་ཡང་དེ་མ་ཐག་འབྲོ་བར་རྩོམ་སྲིད། ལྕམ་ཧ་སི་ཐིར་པེ་རན་གྱིས་རྟག་པར་བུ་མོ་བྲང་ལ་དམ་པོར་སྦྱར་ཏེ་འོ་ཡང་ཡང་བྱེད། མོས་དེ་ལྟར་བྱེད་དོན་ནི་མ་བུའི་བརྩེ་འདང་གི་དབང་གིས་མ་ཡིན་ཏེ། མུ་ཏིག་དཀར་ཆུང་ནི་འཁྲུལ་སྣང་མ་ཡིན་པར་ཤ་ཁྲག་གདོས་བཅས་ལ་བརྟེན་པའི་དངོས་ཡོད་ཀྱི་ཚེ་སྲོག་ཆུང་ཆུང་ཞིག་ཡིན་པ་ར་སྤྲོད་པའི་ཆེད་དུ་རེད། ཨ་མས་འཇུ་བཟུང་ཐེབས་རྗེས་མུ་ཏིག་དཀར་ཆུང་གད་མོ་ལྷང་ལྷང་བྱེད། དགོད་སྒྲའི་ཁྲོད་དུ་དགའ་སྣང་དང་འཆམ་མཐུན་གྱི་ཉམས་ཚུལ་གྱིས་ཁེངས་ཡོད་ན་ཡང་། ལྕམ་ཧ་སི་ཐིར་པེ་རན་གྱི་སེམས་ཁོང་གི་དོགས་སྣང་དེ་སྔར་བས་ཀྱང་ཇེ་ཆེ་ཇེ་ཆེར་འགྱུར།
ལྕམ་ཧ་སི་ཐིར་པེ་རན་གྱིས་སྡུག་བསྔལ་མི་བཟད་པ་མྱངས་རྗེས་གཞི་ནས་སྙིང་དང་འདྲ་བའི་བུ་མོ་མུ་ཏིག་དཀར་ཆུང་ཐོབ་པ་རེད། བུ་མོ་ནི་མོ་རང་གི་འབྱོར་ཕྱུག་ཡོད་ཚད་དང་འཇིག་རྟེན་ཧྲིལ་པོ་ཡིན། ཡིན་ན་ཡང་། མ་སྨད་གཉིས་བར་དུ་བྱུང་དང་འབྱུང་གིན་པའི་སྒྱུ་འཕྲུལ་ལྟ་བུའི་བར་ཆོད་དེས་མོའི་སེམས་ཁོང་ལ་ཟུག་གཟེར་མི་བཟད་པ་བསྐྱེད་ཅིང་།
སྐབས་འགར་ངུ་ཡང་ཤོར་གྱི་ཡོད། ཨ་མ་ངུ་བའི་ཚུལ་མཐོང་དུས། སྐབས་འགར་མུ་ཏིག་དཀར་ཆུང་གིས་སྨིན་མ་གཅིག་ཏུ་བསྡུས། ལག་ཆུང་ཁུ་ཚུར་བཅངས། ངོ་གདོང་ཆུང་ཆུང་གི་ངོས་སུ་མ་རངས་པའི་ཉམས་མངོན་ཏེ་སྡོད། སྐབས་མང་པོར། མུ་ཏིག་དཀར་ཆུང་ནི་མིའི་རིགས་ཀྱི་སྐྱོ་སྡུག་སྐོར་ལ་གསལ་ཆ་གང་ཡང་མེད་པའི་ཤ་རྡོག་རྡོག་ཅིག་དང་འདྲ་བར་སྔར་བས་ཀྱང་ཆེ་བའི་གད་མོ་ལྷང་ལྷང་བྱེད། ཡང་སྐབས་འགར་ཅུང་མཐོང་བ་དཀོན་པའི་སྤྱོད་ཚུལ་ཡང་སྟོན་ཏེ། སྐྱོ་སྣང་གི་དབང་གིས་མོ་ཡང་ངུ་ཤོར་འགྲོ་ཞིང་། ད་དུང་ཆད་མ་མཐུད་དང་ད་མ་དིག་གི་ངང་ལ་ཨ་མར་བརྩེ་འདང་ཡོད་ཚུལ་ལབ་ཡོང་། དེ་ནི་མོ་རང་གི་རྒྱུད་ན་ཡང་བརྩེ་བ་ཡོད་ཚུལ་གསལ་བཤད་བྱེད་པ་དང་མཚུངས། ཡིན་ཡང་། བརྩེ་བ་དེ་ནི་འབྱུང་བ་མགྱོགས་ཤིང་ཡལ་བ་སྐྱེན་པས། ལྕམ་ཧ་སི་ཐིར་པེ་རན་གྱིས་ཇི་ལྟར་ཡང་ཡིད་ཆེས་རྙེད་ཀྱི་མེད། བྱུང་ཚུལ་དེའི་མགོ་མཇུག་བར་གསུམ་ལ་བསམས་ཤིང་བསམས་རྗེས། ལྕམ་ཧ་སི་ཐིར་པེ་རན་གྱི་སེམས་ལ་རང་ཉིད་ནི་རྣམ་ཤེས་འགུགས་འབོད་མཁན་ཞིག་ཡིན་པར་སེམས་ཤིང་། ཆོ་ག་ཕྱག་ལེན་གྱི་ཉམས་ལེན་ལ་ཡོངས་སུ་མ་བྱང་བའི་དབང་གིས་རྒྱུས་འདྲིས་དཀའ་བའི་རྣམ་ཤེས་ཤོར་མ་དེ་འགུགས་པའི་ཐབས་ཤེས་རྙེད་ཀྱི་ཡོད་པ་མ་རེད་སྙམ། ནམ་རྒྱུན་བུ་མོ་ཁུ་སིམ་པོར་གཉིད་དུ་ཡུར་བ་ནས་སད་རག་བར་དུ་ད་གཟོད་མོ་རང་གི་སེམས་པ་ལྷོད་ལ་འབབ་པའི་གོ་སྐབས་འབྱུང་ཞིང་། དུས་ཚོད་འགའི་ལྷིང་འཇགས་དང་བདེ་སྐྱིད་ཀྱང་རྙེད་པར་འགྱུར། ཡིན་ཡང་མུ་ཏིག་དཀར་ཆུང་གཉིད་ལས་སད་དེ་མིག་ཟུང་ཕྱེ་མ་ཐག
བསྒྱུར་དུ་མེད་པའི་ཉམས་འགྱུར་ཁྱད་མཚར་དེ་ཡང་བསྐྱར་གཟི་འོད་འཁྱུག་འཁྱུག་བྱེད།
ལོ་ཟླ་ནི་ཇི་འདྲའི་འགྲོ་མགྱོགས་པ་ལ་ཨང་། མིག་རྡེབ་ཡུན་ཙམ་ལ་མུ་ཏིག་དཀར་ཆུང་ནར་སོན་སོང་། ཨ་མའི་ཡལ་བ་མེད་པའི་འཛུམ་ཞལ་དང་རྫོགས་མཐའ་མེད་པའི་བསླབ་བྱ་ལ་བརྟེན་ནས་འཚོ་བའི་དུས་སྐབས་དེ་སྔར་ནས་མཇུག་སྒྲིལ་ཏེ་སྤྱི་ཚོགས་ལ་ཐོག་མར་འབྲེལ་འདྲིས་བྱེད་ནུས་པའི་དུས་སུ་སོན་ཟིན། ལྕམ་ཧྭ་སི་ཐིར་པེ་རན་ལ་མཚོན་ན། གལ་སྲིད་ནམ་ཞིག་འུར་ལོང་ལོང་གི་བྱིས་པ་ཁྱུ་གཅིག་གི་སྐད་སྒྲའི་ཁྲོད་ནས་རང་གི་གཅེས་ཕྲུག་མའི་བྱིའུ་སྐད་ལྟ་བུའི་སྐད་སྒྲ་ཐོས་ཐུབ་པ་བྱུང་ཚེ། དེ་ལས་ལྷག་པའི་བདེ་སྐྱིད་ཅིག་གང་ན་ཡོད་ཨང་། འོན་ཀྱང་། དེ་ནི་གཏན་ནས་མི་སྲིད་པ་ཞིག་རེད། མུ་ཏིག་དཀར་ཆུང་སྐྱེ་མ་ཐག་ནས་བྱིས་པའི་ཚོགས་གྲལ་ནས་ཕྱིར་འབུད་བཏང་ཚར་ཡོད། མོ་རང་ནི་སྡིག་ཉེས་ཀྱི་སྐྱེད་འབྲས་དང་མཚོན་རྟགས་རེད། ངན་རྒུ་ཚང་བའི་གདོན་མོ་ཆུང་ཆུང་ཞིག་རེད། ཁྱེའུ་གཞན་དག་ལྟར་སྐྱེ་མ་ཐག་དཀོན་མཆོག་གི་བྱབས་ཁྲུས་ལ་རོལ་བའི་ཁེ་དབང་ཡང་ཡེ་ནས་ཡོད་པ་མ་རེད། བུ་མོ་ཆུང་ཆུང་དེར་རང་ཉིད་ཀྱི་སྐྱེ་ཁུངས་དང་གནས་བབ་ཇི་ལྟར་ཡིན་པ་ལ་རྒྱུས་ལོན་ཐུབ་པའི་ཤེས་རབ་ཐུན་མོང་མ་ཡིན་པ་ཞིག་ལྷན་སྐྱེས་སུ་ཡོད་པར་སྣང་སྟེ། རང་ཉིད་དང་ཁོར་ཡུག་བར་ལ་བརྒལ་ཐབས་མེད་པའི་འོབས་དོང་ཆེན་པོ་ཞིག་ཡོད་པའི་ཚུལ་དང་། རང་ཉིད་དང་ཕྲུ་གུ་གཞན་པའི་ཐོབ་ཐང་ལ་གནམ་སའི་མཐོ་དམན་ཡོད་པའི་ཚུལ་རང་བཞིན་གྱིས་རྟོགས་ཡོད་བཟོ་འདུག ལྕམ་ཧ་སི་ཐིར་པེ་རན་བཙོན་གྲོལ་བཏང་བ་ནས་ད་བར་དུ། ནམ་རྒྱུན་ཁྲོམ་ལ་འགྲོ་ཐེངས་རེར་མ་སྨད་གཉིས་ལུས་དང་གྲིབ་མ་བཞིན་དུ་མི་འབྲལ་བར་བྱེད། ལོ་འདི་གའི་རིང་ལ། མོ་རང་གྲོང་རྡལ་གྱི་སྲང་ལམ་དུ་ཕར་འགྲོ་ཚུར་འོང་བྱེད་དུས། མུ་ཏིག་དཀར་ཆུང་ནི་མོའི་རྔ་མ་དང་མཚུངས།
ཐོག་མའི་སྐབས་སུ་པང་དུ་བཟུང་ཡོད་ཅིང་། ཕྱིས་སུ་འགྲོ་རོགས་ལྟ་བུར་གྱུར་ཡོད། ལག་པ་ཆུང་ཆུང་ཨ་མའི་མཛུབ་མོར་འཇུས་ཏེ་རྒྱུག་ཞོར་ལྡིང་ཞོར་བྱེད། གོམ་ཆུང་གསུམ་གྱིས་ད་གཟོད་ཨ་མའི་གོམ་པ་གཅིག་གི་རྗེས་ཆོད་ཐུབ་ཙམ་ཡོད། སྐབས་དེ་དག་ཏུ། མུ་ཏིག་དཀར་ཆུང་གིས་མི་སེར་སྤེལ་ཡུལ་དེའི་བྱིས་པ་རྣམས་ཀྱིས་ལམ་འགྲམ་གྱི་སྤང་ཐང་དང་རང་ཁྱིམ་གྱི་སྒོ་འགྲམ་དུ་དྭངས་གཙང་ཆོས་ལུགས་པའི་ཆོས་ཁྲིམས་དང་མཐུན་པའི་རྩེད་མོ་ཁྱད་མཚར་སྣ་ཚོགས་རྩེ་བཞིན་པ་མཐོང་མྱོང་། དཔེར་ན། སྐབས་འགར་ཁོ་ཚོས་ཡེ་ཤུའི་ཆོས་ཁང་དུ་འགྲོ་བའི་ཚུལ་བྱེད་པ་དང་། སྐབས་འགར་ཆོས་གྲོགས་ཚོགས་པའི་ཆོས་པ་གང་ཞིག་ལ་འདྲི་ཞིབ་ཚ་ནན་གཏོང་བའི་ཚུལ་བྱེད་པ་དང་། སྐབས་འགར་དབྱིན་ཏི་ཨན་པ་དང་འཐབ་མོ་བཀྱེས་ཏེ་དགྲ་བོའི་མགོ་ལྤགས་དམར་བཤུ་རྒྱག་པའི་ཚུལ་བྱེད་པ་དང་། ཡང་སྐབས་འགར། ལྷ་པའི་ཆས་སུ་ཞུགས་ཏེ་བཟོ་ལྟ་འཇིགས་སུ་རུང་བས་ཕན་ཚུན་ལ་ཞེད་སྣང་བསྐུལ་བ་སོགས་བྱེད་དོ། །སྐབས་དེ་དག་ཏུ། མུ་ཏིག་དཀར་ཆུང་གིས་ལོགས་ཤིག་ནས་མིག་ཅེ་རེར་ཁོ་ཚོར་ལྟད་མོར་ལྟ་བ་མ་གཏོགས། ཁོ་ཚོ་དང་འབྲེལ་འདྲིས་བྱེད་འདོད་ཀྱི་ཀུན་སློང་ཡེ་ནས་སྐྱེ་མྱོང་མེད། གལ་སྲིད་ཁོ་ཚོ་ལས་སུ་ཞིག་གིས་ཚུར་སྐད་ཆ་ལབ་ན་ཡང་ལན་གང་ཡང་རྒྱག་མི་སྲིད། སྐབས་འགར་ཁོ་ཚོས་མཐའ་བསྐོར་ཏེ་ཚུར་རུབ་ཡོང་ཚེ། མ་གཞི་གཉོམ་ཆུང་ངེར་སྡོད་པའི་མོས་སྦྲུལ་ལ་ཚེར་ལྕག་གཞུས་པ་ལྟར་ཞེ་སྡང་ཆེན་པོས་ངར་སྐད་བསྟུད་མར་སྒྲོག་བཞིན་རྡོ་བསྒྲུགས་ནས་གང་བྱུང་གཞུ་སྲིད། ངར་སྐད་དེ་ནི་ལྷ་པ་རྒན་མོས་སུས་ཀྱང་ཧ་མི་གོ་བའི་གཟུངས་སྔགས་གང་ཞིག་སྐད་འཛེར་འཛེར་གྱིས་གྱེར་བཞིན་པ་དང་ཡང་དག་མཚུངས། ངང་ཚུལ་དེས་འཁྲིས་སུ་ཡོད་པའི་ལྕམ་ཧ་སི་ཐིར་པེ་རན་ཡང་དངངས་འདར་ཤོར་དགོས་པ་བཟོས་ཡོང་།
དོན་དངོས་སུ། དྭངས་གཙང་ཆོས་ལུགས་པ་ཆུང་ཆུང་དེ་ཚོ་ནི་བློ་རྒྱ་ཁབ་མིག་ལས་དོག་པའི་ཕྱོགས་རིས་ཅན་ཤ་སྟག་སྟེ། ཁོ་ཚོས་དེ་སྔོན་ནས་མུ་ཏིག་དཀར་ཆུང་མ་སྨད་གཉིས་ནི་གནས་འདིའི་ས་སྐྱེས་རྡོ་སྐྱེས་ཀྱི་མི་མིན་པ་དང་རྒྱུན་ལྡན་གྱི་མི་ཚང་དང་མི་འདྲ་བས་འཇིག་རྟེན་འདིའི་མི་ཡང་མ་རེད་སེམས་ཀྱི་ཡོད། དེ་བས། ཁོ་ཚོས་ནམ་རྒྱུན་མ་སྨད་གཉིས་ལ་མཐོང་ཆུང་བྱེད་ཅིང་འཕྱ་སྨོད་གཏོང་གིན་ཡོད། མུ་ཏིག་དཀར་ཆུང་གིས་རིམ་གྱིས་ཚུལ་དེ་ཤེས་རྟོགས་བྱུང་སྟེ། མོས་ཀྱང་ཕྲུ་གུ་ཞིག་གི་སེམས་ལ་དྲན་ཐུབ་ཚོད་ཀྱིས་སྐད་ཆ་བཙོག་པ་གང་ཡོད་སྤྱད་དེ་ཁ་ལན་བསློགས་ཀྱི་ཡོད། ཞེ་སྡང་ཆེན་པོས་ཕྱིར་རྒོལ་བྱེད་པའི་ངང་ཚུལ་དེས་སྐབས་འགར་ཨ་མ་ལགས་ལའང་སེམས་གསོ་སྟེར་ཐུབ་ཀྱི་ཡོད་དེ། གནས་བབ་དེ་འདྲའི་ནང་ད་གཟོད་འབྱུང་སྲིད་པའི་དྲང་བདེན་གྱི་སྤྱོད་སྟངས་དེའི་དབང་གིས། ནམ་རྒྱུན་ཨ་མ་འུ་ཐུག་ཐབས་ཟད་དུ་གཏོང་གིན་པའི་ཉམས་འགྱུར་མཚར་པོ་དེ་རེ་ཞིག་རྗེས་མེད་དུ་ཡལ་འགྲོ་བས་སོ། །དེ་ལྟ་ན་ཡང་། བུ་མོའི་སྤྱོད་ཚུལ་དེ་ལས་ལྕམ་ཧ་སི་ཐིར་པེ་རན་གྱིས་དེ་སྔོན་རང་ཉིད་ཀྱི་ལུས་སྟེང་ནས་མངོན་མྱོང་བའི་གཏུམ་དྲག་གི་གཤིས་ཀ་དེ་མངོན་སུམ་དུ་མཐོང་བས་སེམས་ཁོང་དུ་ཟུག་གཟེར་ཡང་ཡང་རྒྱུག་གི་ཡོད། ཨ་མའི་གཤིས་རྒྱུད་ཁྲོད་ཀྱི་སྡང་སེམས་དང་སྤྲོ་ཤུགས་གང་ཡོད་ཐམས་ཅད་མུ་ཏིག་དཀར་ཆུང་གིས་ལྷག་ལུས་མེད་པར་རྒྱུད་འཛིན་བྱས་ཚར་འདུག ཕར་བལྟས་ཚོད་ཀྱིས། མུ་ཏིག་དཀར་ཆུང་བཙས་རྗེས་ཡུམ་གཤིས་ཀྱི་བྱམས་བརྩེ་ཁྲོད་ནས་ཡལ་བར་གྱུར་པའི་དེ་སྔོན་གྱི་གཤིས་ཀ་གྱོང་པོ་ཐམས་ཅད་ད་ལྟ་བུ་མོའི་གཤིས་སྤྱོད་ཁྲོད་ནས་རྩ་བ་ཚུགས་ཤིང་རྩེ་མོ་རྒྱས་བཞིན་ཡོད་པ་ལྟར་སྣང་ངོ་། །
མུ་ཏིག་དཀར་ཆུང་རང་ཁྱིམ་དུ་སྡོད་དུས། ནམ་རྒྱུན་སྤྱིལ་བུའི་ཕྱི་ནང་ཉེ་འཁོར་གང་རུང་དུ་རྩེད་མོར་གཡེང་ནས་བསྡད་ཡོད། མོ་རང་ལ་མཚོན་ན་རྩེད་གྲོགས་མང་པོ་མེད་ཀྱང་མི་སྐྱོན་ཏེ། མོའི་འཛད་མཐའ་མེད་པའི་གསར་གཏོད་ཀྱི་ནུས་པས་བྱ་དངོས་ཡོད་དོ་ཅོག་འབྲེལ་འདྲིས་བརྟེན་ནས་གྲོགས་པོར་བསྒྱུར་ཐུབ་ཀྱི་ཡོད། དེ་ནི་དཔེར་ན་མེ་ལྕེ་ལྷབ་ལྷབ་མཆེད་པའི་དཔལ་འབར་གྱིས་གང་ལ་རེག་ན་དེ་ཉིད་མེ་རུ་འབར་ངེས་པ་ཇི་བཞིན་ནོ། །སྤྱིར་བཏང་གི་དབང་དུ་བྱས་ན་རྩེད་གྲོགས་སུ་འགྱུར་ཐབས་མེད་པའི་ཅ་དངོས་དཔེར་ན། དབྱུག་པ་དུམ་བུ་ཞིག་གམ། རས་ཆ་རལ་པོ་ཞིག་གམ། མེ་ཏོག་རྐང་གཅིག་སོགས་ལག་ལ་གང་སོན་པ་ཐམས་ཅད་ནི་མུ་ཏིག་དཀར་ཆུང་གི་རྩེད་རོགས་ཆགས་ཐུབ། མ་ཟད་དེ་དག་གི་བཟོ་ལྟར་འགྱུར་བ་གང་ཡང་མ་བཏང་ན་ཡང་། མོའི་ནང་སེམས་ཀྱི་རྟོག་བཏགས་ཀྱི་གར་སྟེགས་སྟེང་གི་འཁྲབ་ཚན་གང་རུང་ཁྲོད་དུ་ལས་སླ་བོར་བེད་སྤྱོད་གཏང་ཐུབ། རྟོག་བཏགས་ཀྱི་མི་སྣ་རྒན་དར་གཞོན་གསུམ་གང་ཡིན་ཡང་ལབ་གླེང་བྱེད་དུས་འཁྲབ་ཚིག་ནི་མོ་རང་གི་བྱིས་སྐད་དྭངས་མོ་དེ་གཅིག་པུས་འཐུས་བར་བྱེད། བསེར་བུའི་ཁྲོད་དུ་འཁུན་སྒྲ་བར་མེད་སྒྲོག་པའི་ལྗོན་ཤིང་གོག་པོ་དེ་ཚོ་ནི་སྒྲོ་འདོགས་གང་ཡང་མ་བྱས་པར་དྭངས་གཙང་ཆོས་ལུགས་པ་རྒན་པའི་སྣང་བརྙན་དུ་བསྒྱུར་ཆོག་པ་དང་། སྒོ་རའི་ནང་གི་མདོག་ཉེས་པའི་འཇག་རྩྭ་དེ་ཚོ་ནི་ཁོ་ཚོའི་ཕྲུ་གུའི་སྣང་བརྙན་དུ་བསྒྱུར་ཆོག མུ་ཏིག་དཀར་ཆུང་གིས་སྙིང་རྗེ་སྤུ་ཙམ་ཡང་མེད་པའི་སྒོ་ནས་འཇག་རྩྭ་དེ་ཚོ་རྡོག་པས་བརྫིས་ཤིང་རྩད་ནས་ཕྱུངས། མོའི་བྱེད་སྟངས་དེ་དག་ཇི་འདྲའི་ཁྱད་མཚར་བ་ལ་ཨང་། མོའི་རིག་པའི་རྟོག་བཟོ་ལ་བརྟེན་ནས་བྱུང་བའི་རྟོག་བཏགས་ཀྱི་སྣང་བརྙན་ཚོགས་ལ་གོ་རིམ་དམ་པོ་མེད་ན་ཡང་གསོན་ཉམས་རབ་ཏུ་འབར། མ་ཟད་དུས་དང་རྣམ་པ་ཀུན་ཏུ་མངོན་སུམ་ལས་འདས་པའི་གསོན་ཤུགས་ཀྱིས་ཁེངས་ཏེ་ཡོད། ཡུད་ཙམ་ནས་གསོན་ཤུགས་དེ་ཐོལ་གྱིས་ཉམས་ཤིང་ཞི་འགྲོ། དེ་ནི་ལང་ལོང་འཕྱོ་བཞིན་པའི་ཚེ་སྲོག་གི་རྦ་རླབས་དྲག་པོ་ཐོལ་གྱིས་འཇགས་པ་དང་ཀུན་ནས་མཚུངས། དེར་མཐུད་ནས་ཡང་བསྐྱར་དེ་དང་འདྲ་བའི་སྣང་བརྙན་དྲག་ལ་རྒོད་པ་དག་སྐྱེད་པར་བྱེད། ངོ་མ། མོའི་བྱ་སྤྱོད་ནི་སའི་གོ་ལའི་བྱང་སྣེའི་འོད་ཟེར་ནང་བཞིན་འགྱུར་ལྡོག་ཚོད་མི་ཐིག་པ་ཞིག་རེད་ཨང་། དེ་ལྟ་ན་ཡང་། སྟོང་འདང་རྒྱག་པ་དང་རྩེད་མོར་དགའ་བའི་ངང་གཤིས་ཁོ་ནའི་ཆ་ནས་བརྟགས་ན། མུ་ཏིག་དཀར་ཆུང་ལ་ཤེས་རབ་ཁྱད་དུ་འཕགས་པའི་བྱིས་པ་གཞན་དག་ལས་འདས་པའི་ཁྱད་ཆོས་གང་ཡང་མི་འདུག བརྒྱ་ལ་གཞན་དང་མི་འདྲ་བའི་ཁྱད་ཆོས་ཤིག་དགོས་ཟེར་ན། དེ་ནི་མོ་རང་ལ་རྩེད་རོགས་ཕྲུ་གུ་གཅིག་ཀྱང་མེད་པ་དང་། ཕྲུ་གུ་གཞན་དག་དང་བསྡུར་ན་སྟོང་འདང་ཁྲོད་གསར་གཏོད་བྱས་པའི་རྟོག་བཏགས་ཀྱི་མི་སྣ་ཚོ་དང་ཐག་ཉེ་པོ་ཡོད་པ་ཙམ་རེད། མ་ཟད། རང་ཉིད་ཀྱིས་རྟོག་བཟོ་བྱས་པའི་མི་སྣ་ཡོད་དོ་ཅོག་ལ་དགྲ་ཡི་འདུ་ཤེས་འཛིན་ཅིང་། བློས་ཐུབ་གྲོགས་པོ་གཅིག་ཀྱང་རྟོག་བཟོ་བྱས་མྱོང་མེད། ཚུལ་དེ་ནི་གཞི་རྒྱ་ཆེན་པོས་འབྲུག་གི་མཆེ་བ་སོན་དུ་བཏབསྟེ་དམག་དཔུང་ཞིག་སྐྱེས་སུ་བཅུག་པ་དང་། དེ་ནས་དམག་དཔུང་དེ་དང་འཐབ་མོ་བཀྱེ་བ་དང་གཉིས་སུ་མ་མཆིས། ལོ་ན་ཆུང་ཆུང་དེ་འདྲ་ནས་རང་ཉིད་ཀྱི་དགྲ་རུ་ལངས་པའི་སྤྱི་ཚོགས་ལ་ངོས་ཟིན་དེ་འདྲ་ཟབ་པ་དང་མ་འོངས་པར་དེ་ལ་ཕྱིར་རྒོལ་དང་ཁ་གཏད་གཅོག་ཐུབ་ཆེད་ད་ལྟ་ནས་ལུས་སེམས་ཀྱི་ནུས་རྩལ་སྦྱོང་བའི་ཚུལ་མཐོང་བའི་མོད་ལ། ཨ་མ་ཞིག་གི་ངོས་ནས་ལྕམ་ཧ་སི་ཐིར་པེ་རན་གྱི་སེམས་ལ་སྐྱོ་ཤས་དྲག་པོ་སྐྱེས་ཤིང་། སྒོས་སུ་དེ་དག་ཡོད་ཚད་རང་ཉིད་ཀྱི་བྱས་ཉེས་ལས་བྱུང་བའི་ཚུལ་ལ་བསམས་ཏེ་ནོངས་འགྱོད་མི་བཟད་པས་ཡིད་སེམས་ཀུན་ནས་གདུང་བར་བྱེད་དོ། །
ལྕམ་ཧ་སི་ཐིར་པེ་རན་གྱིས་མུ་ཏིག་དཀར་ཆུང་ལ་མིག་ཅེ་རེར་ལྟ་ཞིང་། དེ་ནས་ལག་གི་འཚེམ་བུ་རྒྱག་འཕྲོ་པང་ལ་བཞག་སྟེ་རང་དབང་མེད་པར་ངུ་འབོད་བྱས། མོས་ངུ་ངག་འདྲེས་མའི་ངང་ལ། “ཀྱེ་མ་ཀྱེ་ཧུད། ནམ་མཁའི་བླ་མ་དཀོན་མཆོག་གིས་མཁྱེན་ནོ། །
ལས་ངན་ཁོ་མོས་འཇིག་རྟེན་འདིར་ཁྲིད་ཡོང་བའི་ཚེ་སྲོག་འདིའི་ལས་དབང་འདི་འདྲ་ཅིའི་ཕྱིར་ཡིན་ནམ། ཁྱེད་ནི་སྔར་བཞིན་ང་ཡི་སྐྱབས་མགོན་ཡིན་ཚེ། གསལ་བོར་གསུང་གནོངས་དང” ཞེས་འོ་དོད་འབོད་པར་བྱེད། གཞོགས་གཅིག་ན་རྩེད་མོར་གཡེང་བཞིན་པའི་མུ་ཏིག་དཀར་ཆུང་གིས་ཨ་མའི་ངུ་ངག་ཐོས་ཤིང་ཨ་མའི་ནང་སེམས་ཀྱི་སྡུག་བསྔལ་ལ་ཚོར་བ་རབ་རིབ་རྙེད་པ་འདྲ་སྟེ། མཚར་ལ་ཡིད་དུ་འོང་བའི་ངོ་གདོང་ཆུང་ཆུང་དེ་ཤེས་རབ་ཀྱི་གཟི་མདངས་འཁྱུག་གེར་ཚུར་འཁོར་ནས་ཨ་མར་ལྟ་ཞིང་། འཛུམ་ཆུང་ཞིག་བསྟན་རྗེས་མུ་མཐུད་དུ་རྩེད་མོར་གཡེང་སྟེ་སྡོད།
མུ་ཏིག་དཀར་ཆུང་ལ་ཕྲུ་གུ་བྱིངས་དང་མི་འདྲ་བའི་མངོན་རྟགས་གཞན་ཞིག་ཡོད་པ་ཡང་འདིར་གླེང་དགོས་ཡོད། སྤྱིར་ཕྲུ་གུ་ཕལ་ཆེ་བར་མཚོན་ན། སྐྱེས་མ་ཐག་ནས་ཐོག་མར་དོ་སྣང་བྱ་ཡུལ་ནི་ཨ་མའི་འཛུམ་མདངས་རེད། ཨ་མའི་འཛུམ་མདངས་མཐོང་བ་ན་ཁོ་ཚོས་ཀྱང་འཛུམ་ཆུང་བསྟན་ནས་ཨ་མར་ཡ་ལན་བྱེད། ངོ་གདོང་ཆུང་ཆུང་དག་ལས་མངོན་པ་དེ་དོན་དུ་འཛུམ་མདངས་ཡིན་མིན་སྐོར་ལ་རྩོད་གླེང་ཆེ་ཡང་རུང་། ནར་སོན་རྗེས་དོན་དག་དེ་ཁོ་ཚོའི་དྲན་ཤེས་ལས་ཡལ་ཚར་འགྲོ་ཡང་རུང་། གང་ལྟར་ཁོ་ཚོས་ཐོག་མར་དོ་སྣང་བྱ་ཡུལ་ནི་ཨ་མའི་འཛུམ་མདངས་ཡིན་པ་སྙོན་དུ་མེད། ཡིན་ཡང་། མུ་ཏིག་དཀར་ཆུང་ནི་ཁོ་ཚོ་དང་མི་འདྲ་སྟེ། མོས་ཐོག་མར་དོ་སྣང་བྱ་ཡུལ་ནི་ཨ་མའི་འཛུམ་མདངས་མ་ཡིན་པར་ཨ་མའི
བྲང་ཁར་བཙེམས་པའི་ཡིག་འབྲུ་དམར་པོ་དེ་རེད། ཉིན་ཞིག་ལ། ཨ་མས་ལུས་སྟོད་སྒུར་ཏེ་སྒུལ་སླེ་ནང་གི་རང་ཉིད་སྙོར་སྐྱོང་བྱེད་དུས། མུ་ཏིག་དཀར་ཆུང་གིས་རས་སྐུད་སེར་པོས་མཐའ་རྒྱན་དྲུབས་པའི་ཡིག་འབྲུ་དམར་པོ་དེར་མིག་ཅེ་རེར་ལྟ་ཞིང་། ལག་ཆུང་བསྲིངས་ཏེ་ཡིག་འབྲུ་དམར་པོ་དེར་སྙོབ་རྩིས་བྱེད། ད་དུང་གདོང་ལ་བློ་ཐག་ཆོད་པོའི་ཉམས་འགྱུར་དང་རྒན་ཚུགས་ཤིག་མངོན་འདུག གནས་སྐབས་དེར། ལྕམ་ཧྭ་སི་ཐིར་པེ་རན་ལ་དབུགས་ཀྱང་འབྱིན་རྔུབ་དཀའ་བའི་ཉམས་སྣང་བྱུང་ཞིང་། མ་བསམས་མ་བརྟགས་པའི་ངང་ལ་བྲང་གི་ཡིག་འབྲུ་དམར་པོ་དེ་ལག་པས་བཀབ་ཅིང་སྤར་ཤད་བརྒྱབ་སྟེ་དགོག་པར་རྩོམ། བུ་མོའི་ལག་ཆུང་གིས་ཡིག་འབྲུ་དམར་པོ་དེར་རེག་ཙམ་བྱས་པས་ཀྱང་མོ་རང་གི་སེམས་ལ་བཟོད་གླགས་མེད་པའི་སྡུག་བསྔལ་སྐྱེད་པར་བྱེད། ཡིན་ཡང་། མུ་ཏིག་དཀར་ཆུང་གིས་ཨ་མའི་སྡུག་བསྔལ་གྱི་ཉམས་འགྱུར་མཐོང་བ་ན་རང་ཉིད་ལ་རྩེད་མཚར་བྱེད་པར་འཁྲུལ་ཏེ།
ཨ་མའི་ཞལ་ལ་ཅེར་ནས་འཛུམ་ཆུང་དམུལ་དམུལ་བྱེད། དུས་དེ་ནས་བཟུང་། བུ་མོ་གཉིད་དུ་ཡུར་ན་མ་གཏོགས་ལྕམ་ཧ་སི་ཐིར་པེ་རན་ལ་བདེ་འཇགས་ཀྱི་ཉམས་སྣང་དང་ལྷིང་འཇགས་བག་ཙམ་ཡང་ཐོབ་པར་དཀའ་ཞིང་། ཐ་ན་བུ་སྐྱེས་ཀྱི་ཨ་མར་ཡོད་འོས་ཀྱི་དགའ་སྤྲོ་ཡང་རྙེད་དཀའ་བར་གྱུར། དེ་ནས་བསྟུད་མར་གཟའ་འཁོར་འགའ་འདས་ཟིན་ན་ཡང་།
དེའི་རིང་ལ་མུ་ཏིག་དཀར་ཆུང་གིས་ཡིག་འབྲུ་དམར་པོ་དེར་ཐེངས་གཅིག་ཀྱང་བལྟས་མ་སོང་། དེའི་རྗེས་སུ། མོས་ཡང་བསྐྱར་བསམ་བཞིན་མ་ཡིན་པའི་ངང་ལ་མིག་བཤེར་རྒྱག་གིན་འདུག ད་དུང་མིག་ཟུང་ལས་རྒྱུན་ལྡན་མ་ཡིན་པའི་ཉམས་འགྱུར་མཚར་པོ་ཞིག་འཚེར་བཞིན་འཛུམ་ཆུང་དམུལ་དམུལ་བྱེད་དོ། །
ཐེངས་ཤིག ལྕམ་ཧ་སི་ཐིར་པེ་རན་གྱིས་ཀྱང་ཨ་མ་ཐམས་ཅད་དང་འདྲ་བར་ཕྲུ་གུའི་མིག་ཟུང་ལས་རང་ཉིད་ཀྱི་གཟུགས་རིས་ལ་ལྟ་དུས། མུ་ཏིག་དཀར་ཆུང་གི་མིག་ཟུང་ལས་ཡང་བསྐྱར་ལབ་ཚོད་འཆད་ཚོད་མི་ཐིག་པའི་ཉམས་འགྱུར་མཚར་བོ་དེ་མངོན་ཡོང་། ཡིད་སེམས་སྡུག་ཡུས་ཀྱིས་གདུང་བའི་བུད་མེད་རྣམས་ལ་འཁྲུལ་སྣང་ཡ་མ་བརླ་སྣ་ཚོགས་འབྱུང་སླ་བས། ལྕམ་ཧ་སི་ཐིར་པེ་རན་གྱི་ཉམས་སྣང་ལ་བུ་མོའི་མེ་ལོང་ལྟ་བུའི་མིག་ཟུང་ལ་འཆར་གིན་པ་དེ་རང་ཉིད་ཀྱི་གཟུགས་རིས་མ་ཡིན་པར་ངོ་གདོང་གཞན་ཞིག་ཡིན་སྣང་ཤར། ངོ་གདོང་དེ་ནི་ཁོང་དགོད་ཤིག་ཤིག་བྱེད་པའི་གདོན་འདྲེ་ཞིག་གི་ངམ་གནག་གི་ངོ་གདོང་དང་འདྲ་ཞིང་། མོ་རང་ཆེས་རྒྱུས་འདྲིས་ཟབ་པའི་མི་ཕོ་ཞིག་གི་ངོ་གདོང་དང་ཡང་འདྲ། ཡིན་ཡང་མི་ཕོ་དེའི་གདོང་ན་མ་གཞི་ནས་འཛུམ་མདངས་མཐོང་བ་དཀོན་ཞིང་ཁྲོ་གཏུམ་གྱི་ཉམས་འགྱུར་ནི་དེ་བས་ཀྱང་མངོན་མི་སྲིད། དེ་བས། མོའི་སེམས་སུ། ཕལ་ཆེར་མུ་ཏིག་དཀར་ཆུང་གི་ཁོག་པར་གདོན་འདྲེ་ཞུགས་ཤིང་དེས་ཁ་ཚུར་ཕྱོགས་ནས་ཁོང་དགོད་དང་བཅས་རང་ཉིད་ལ་བལྟས་ཡོད་པ་ཐག་གིས་ཆོད་སྙམ། ཕྱིས་སུ་ཡང་། ལྕམ་ཧ་སི་ཐིར་པེ་རན་འཁྲུལ་སྣང་དེས་ཡང་ཡང་གཙེས་པར་བྱེད་ན་ཡང་། ཐེངས་དང་པོ་ནང་བཞིན་གྱི་བག་ཆགས་གསལ་ལ་རྒོད་པ་ཞིག་མིན་པར་རིམ་གྱིས་ཅུང་ཟད་རབ་རིབ་མག་མོག་ཏུ་གྱུར་སོང་།
མུ་ཏིག་དཀར་ཆུང་ནར་སོན་ཏེ་ཡར་རྒྱུག་མར་རྒྱུག་ཐུབ་པའི་དབྱར་གཞུང་གི་ཕྱི་དྲོ་ཞིག་ལ། མོས་རི་སྐྱེས་མེ་ཏོག་བཏུས་ཡོང་ཞིང་རྐང་རེ་རེ་བཞིན་ཨ་མའི་བྲང་ཁར་འཕངས།
བྲང་ཁའི་ཡིག་འབྲུ་དམར་པོ་དེར་ཕོག་ཐེངས་རེར། ས་ལྡིང་གནམ་ལྡིང་གིས་དགའ་འབོད་སྒྲོག་པར་བྱེད། ལྕམ་ཧ་སི་ཐིར་པེ་རན་གྱིས་ཐོག་མར་རང་དབང་མེད་པར་བྲང་ཁ་ལག་ཟུང་གིས་བཀབ་ན་ཡང་། དེ་ནས་གཟུགས་པོ་ཀྲོང་ཀྲོང་ངེར་བུ་མོའི་འབེན་དུ་འགྲེང་ཞིང་ངོ་གདོང་སྐྱ་ཐག་གེར་བུ་མོའི་རྒོད་གཤིས་འཚུབ་ཀྱིན་པའི་མིག་ཟུང་ལ་ཅེར་ནས་བསྡད།
དེ་ནི་རང་རྩིས་སམ་དཀྱེལ་ཡངས་ཀྱི་བློ་གང་རུང་གི་དབང་གིས་ཡིན་སྲིད་ཅིང་། ཡང་ན་ཚུལ་དེ་ལྟར་སྡུག་བསྔལ་མྱངས་པས་ད་གཟོད་རང་ཉིད་ཀྱི་ནག་ཉེས་བཤགས་ནུས་པར་འདོད་པས་ཡིན་ཡང་སྲིད། སྐབས་དེར། མུ་ཏིག་དཀར་ཆུང་གིས་མུ་མཐུད་དུ་མེ་ཏོག་གི་མདུང་མོ་གཅིག་རྗེས་གཉིས་མཐུད་དུ་འཕངས་ཡོང་། མེ་ཏོག་ཕལ་ཆེ་བ་ཡོ་འཁྱོག་མེད་པར་ཡིག་འབྲུ་དམར་པོ་དེར་ཕོག་སྟེ་ཨ་མའི་བྲང་གཞུང་ཧྲིལ་པོ་རྨ་ཁས་ཁྱབ་པར་བྱས། རྨ་ཁ་དེ་གསོ་བའི་སྨན་ནི་འཇིག་རྟེན་འདི་རུ་རྙེད་དུ་མེད་ཅིང་འཇིག་རྟེན་གཞན་དུ་ཡང་བཙལ་དུ་མེད་དོ། །མཇུག་མཐར། མུ་ཏིག་དཀར་ཆུང་གི “མཚོན་ཆ” གཞི་ནས་རྫོགས་ཏེ་ཁུ་སིམ་མེར་ཨ་མའི་གདོང་ལ་ཅེ་རེར་ལྟ་ཞིང་སྡོད། མོའི་གནག་སྣུམ་གྱི་མིག་ཟུང་ལས་ཁོང་དགོད་ལང་ལིང་གི་གདོན་འདྲེ་དེས་ཡང་བསྐྱར་མགོ་བོ་བཀྱགས་ཏེ་ལྟ་བཞིན་འདུག
གཅིག་བྱས་ན། བུ་མོའི་མིག་ཟུང་ལས་གང་ཡང་མེད་ཀྱང་སྲིད་ལ། དེ་ནི་ལྕམ་ཧ་སི་ཐིར་པེ་རན་གྱི་འཁྲུལ་སྣང་འབའ་ཞིག་ཡིན་ཡང་སྲིད་དོ། །
“གཅེས་ཕྲུག ཁྱོད་ཡང་སྙིང་སུ་ཡིན་ནམ།” ལྕམ་ཧ་སི་ཐིར་པེ་རན་གྱིས་དེ་ལྟར་དྲིས།
“ང་ནི་ཁྱེད་ཀྱི་མུ་ཏིག་དཀར་ཆུང་མིན་ནམ།” མུ་ཏིག་དཀར་ཆུང་གིས་དེ་ལྟར་ལན་རྒྱག་ཞོར་དང་དགོད་ཞོར་བྱེད། དེ་དང་ཆབས་ཅིག་རྫུ་འཕྲུལ་ཐོགས་པ་མེད་པའི་འདྲེ་མོ་ཆུང་ཆུང་ཞིག་དང་འདྲ་བར་ས་ལྡིང་གནམ་མཆོངས་བྱེད། ཕར་བལྟས་ཚོད་ཀྱིས་ཅུང་ཙམ་ནས་ཁང་པའི་དུད་ཁུང་ལས་ནམ་མཁར་འཕུར་མི་འགྲོའམ་སྙམ་པའི་སྣང་བ་སྟེར།
“དངོས་གནས་རེད་དམ། ཁྱོད་དངོས་གནས་ངའི་ཕྲུ་གུ་ཡིན་ནམ།” ལྕམ་ཧྭ་སི་ཐིར་པེ་རན་གྱིས་མུ་མཐུད་དེ་ལྟར་དྲིས། མོས་དེ་ལྟར་འདྲི་དོན་ནི་ཀུ་རེ་རྩེད་མཚར་བྱེད་པ་ཁོ་ན་ཙམ་མ་ཡིན་པར་མོར་བློ་དོགས་ཆེན་པོ་ཞིག་སྐྱེས་མུས་ཡིན་པ་དེ་སེལ་བའི་ཆེད་དུ་ཡང་རེད་དེ། བུ་མོའི་བློ་རིག་ཤིན་ཏུ་རྒོད་པས་གཅིག་བྱས་ན་རང་ཉིད་ཀྱི་སྐྱེ་ཁུངས་ལོ་རྒྱུས་ཆ་ཚང་སྔར་ནས་རྟོགས་ཡོད་ཀྱང་སྲིད་པས་གསལ་བོར་ལབ་པའི་དུས་ལ་བབ་མེད་དམ་སྙམ་པའོ། །
“ཡིན་ལགས། ང་ནི་ཁྱེད་ཀྱི་མུ་ཏིག་དཀར་ཆུང་ཡིན།” མུ་ཏིག་དཀར་ཆུང་གིས་ཡང་བསྐྱར་དེ་ལྟར་བཤད་པ་དང་མུ་མཐུད་རྩེད་མོར་གཡེང་སྟེ་སྡོད།
“ཁྱོད་ནི་ངའི་ཕྲུ་གུ་མ་རེད། ཁྱོད་ནི་ངའི་མུ་ཏིག་དཀར་ཆུང་མ་རེད། ཁྱོད་རང་ཡང་སྙིང་སུ་ཞིག་ཡིན་ནམ། ཤོད་དང་། སུས་ཁྱོད་རང་གནས་འདིར་མངགས་བྱུང་ངམ།” ལྕམ་ཧ་སི་ཐིར་པེ་རན་གྱིས་རྩེད་མཚར་འདྲེས་མས་དེ་སྐད་དྲིས། ནམ་རྒྱུན་མོ་རང་སྡུག་བསྔལ་གྱིས་གཟིར་དུས་དེ་ལྟའི་རྩེད་མཚར་བྱེད་འདོད་ཀྱི་བློ་བཟློག་མེད་དུ་སྐྱེ་བཞིན་ཡོད།
“དེས་ན། ང་རང་ཡང་སྙིང་སུ་ཡིན་མིན་སྐོར་གསུང་དང་། ཨ་མ་ལགས། ང་ལ་གསུང་གནོངས་དང་།” བུ་མོ་ལྕམ་ཧ་སི་ཐིར་པེ་རན་གྱི་གམ་དུ་བཅར་ཞིང་པུས་མོར་བསྙེས་ཏེ། “ང་ལ་ཡིན་གཅིག་མིན་གཅིག་གསུང་དགོས་ཡོད” ཟེར།
“ཁྱོད་རང་དཀོན་མཆོག་གིས་གནས་འདིར་བསྐྱལ་ཡོང་བ་རེད།” ལྕམ་ཧ་སི་ཐིར་པེ་རན་གྱིས་དེ་ལྟར་ལན་བཏབ། ཡིན་ཡང་། མོས་སྐད་ཆ་དེ་ལབ་དུས་ཐེ་ཚོམ་གྱི་ངང་ལ་ཡོད་པ་ཕྲུ་གུའི་བློ་རིག་རྣོན་པོ་དེས་མི་ཚོར་བ་ག་ལ་སྲིད། སྔར་རྒྱུན་ལྟར་གྱི་བསྟན་བཤིག་ཚ་པོའི་སྤྱོད་སྟངས་ཀྱི་དབང་གིས་ཡིན་ནམ། ཡང་ན་མོའི་ཁོག་པར་ཞུགས་པའི་གདོན་འདྲེ་དེས་ངན་སྐུལ་བྱས་པས་ཡིན་ནམ། གང་ལྟར། མུ་ཏིག་དཀར་ཆུང་གིས་མཛུབ་མོ་ཆུང་ཆུང་དེས་ཡིག་འབྲུ་དམར་པོར་རེག་གིན་འདུག
“ང་རང་དཀོན་མཆོག་གིས་བསྐྱལ་ཡོང་བ་མ་རེད། ང་ལ་དཀོན་མཆོག་ཡོད་པ་མ་རེད།”
མོས་གློ་བུར་དེ་ལྟར་སྐད་བརྒྱབ་སོང་།
“མུ་ཏིག་དཀར་ཆུང་། སྐད་མ་རྒྱག་རོགས། སྐད་ཆ་དེ་ལྟར་ལབ་མི་རུང་།” ལྕམ་ཧ་སི་ཐིར་པེ་རན་གྱིས་ནང་སེམས་ཀྱི་ན་ཟུག་མར་མནན་ཏེ་མུ་མཐུད་དུ། “ང་ཚོ་མི་རུ་སྐྱེས་པ་ཡོད་དོ་ཅོག་དཀོན་མཆོག་གིས་འཇིག་རྟེན་འདིར་བསྐྱལ་ཡོང་བ་རེད། ཁྱོད་ཀྱི་ཨ་མ་ང་ཡང་ཁོང་གིས་བསྐྱལ་ཡོང་བ་ཡིན་པས། ཁྱོད་ནི་སྨོས་ཅི་དགོས། གལ་སྲིད་དེ་ལྟ་མིན་ཚེ།
འདྲེ་ཕྲུག་ཁྱད་མཚར་ཅན་ཁྱོད་ལྟ་བུ་ཞིག་གང་ནས་ཐོན་ཐུབ་བམ” ཞེས་བཤད།
“ང་ལ་གསུང་གནོངས་དང་། ང་ལ་གསུང་གནོངས་དང་། ང་ལ་ངེས་པར་གསུང་དགོས་ཡོད།” མུ་ཏིག་དཀར་ཆུང་གིས་དེ་ལྟར་བསྐྱར་ཟློས་བྱེད་ན་ཡང་། གདོང་ན་ཐེངས་སྔོན་མ་ལྟར་གཟབ་ནན་གྱི་ཉམས་གང་ཡང་མེད་པར་ལབ་ཞོར་དང་རྩེད་ཞོར་བྱེད།
ལྕམ་ཧ་སི་ཐིར་པེ་རན་གྱིས་དྲི་བ་དེར་ལན་ག་ལ་ལྡོན་ཐུབ་སྟེ། མོ་རང་ཡང་རྨོངས་པའི་སྨུག་ལོང་ཁྲོད་ན་མགོ་བོ་འཐོམ་སྟེ་ཡོད་པས་སོ། ། མོས་གྲོང་རྡལ་ནང་གི་གྲོང་མི་ཚོའི་གླེང་ཕྱོགས་དེ་ཡིད་ལ་དྲན་ནས་དངངས་འདར་ཡང་ཡང་ཤོར། ཁོ་ཚོས་གཅིག་ནས་ག་སར་རྩད་གཅོད་བྱས་ཀྱང་ཕྲུ་གུའི་ཨ་ཕ་མ་རྙེད་པས་དང་། གཉིས་ནས་ཕྲུ་གུའི་གཤིས་སྤྱོད་ཁྱད་མཚར་པོ་དག་ལ་གཞིགས་ཏེ། མུ་ཏིག་དཀར་ཆུང་ནི་གདོན་འདྲེ་གདུག་པ་ཅན་གྱི་རྒྱུད་པ་ཡིན་པར་སྨྲའོ། །གནམ་བདག་ཆོས་ལུགས་ཀྱི་དུས་རབས་ནས་ད་ལ་ཐུག་གི་བར་དུ། བྱི་ཕྲུག་དེ་འདྲ་མང་པོ་ཞིག་མཐོང་རྒྱུ་ཡོད་པ་ཐམས་ཅད་ནི་རང་ཉིད་སོ་སོའི་ཨ་མའི་སྡིག་ཉེས་ཀྱི་སྐྱེད་འབྲས་ཡིན་ཞིང་། འཇིག་རྟེན་འདིར་སྡིག་ཉེས་གསར་དུ་བསྐྱེད་པར་ཡོང་བ་རེད། མ་ཏྲིན་ལེ་ཏྲི་ལ་རྒོལ་མཁན་གྲུབ་མཐའ་གཞན་གྱི་ཆོས་པ་ཚོའི་བཤད་ཡམས་ལྟར་ན། མ་ཏྲིན་ལེ་ཏྲི་ཡང་གདོན་འདྲེ་གདུག་པ་ཅན་གྱི་རྒྱུད་དེ་རིགས་ཡིན་པར་སྨྲ། དབྱིན་ཀེ་ལན་གསར་མའི་དྭངས་གཙང་ཆོས་ལུགས་པའི་ཁྲོད་དུ་མི་རྒྱུད་སྐྱེ་ཁུངས་དོགས་པ་ཅན་ནི་མུ་ཏིག་དཀར་ཆུང་གཅིག་པུ་ག་ལ་ཡིན་ཏེ། རྩིས་རྩིས་གྲངས་ཀྱིས་མི་ཆོད་དོ། །

བདུན་པ། སྤྱི་ཁྱབ་ཆེན་མོའི་ཚོམས་ཁང་།

ཉིན་ཞིག་ལ། ལྕམ་ཧ་སི་ཐིར་པེ་རན་སྤྱི་ཁྱབ་ཆེན་མོ་པེ་ལིན་ཧམ་གྱི་གཞིས་ཀར་ལག་ཤུབས་བསྐྱལ་བར་ཕྱིན། ལག་ཤུབས་དེ་ནི་སྤྱི་ཁྱབ་ཆེན་མོས་ཆེད་མངགས་མོ་རང་ལ་ལས་བཅོལ་བྱས་ཏེ་འཚེམ་བཟོ་བྱས་པ་ཞིག་ཡིན་ཞིང་། རྒྱབ་ཁབ་ཀྱི་མཛད་སྒོ་ཆེ་གྲས་ཤིག་གི་སྟེང་དུ་གྱོན་རྒྱུར་གྲ་སྒྲིག་བྱེད་པ་ཡིན་འདུག ཐེངས་དེའི་འདེམ་བསྐོའི་སྟེང་དུ་ཁོང་ནི་ཆེས་མཐོ་བའི་དཔོན་ས་ནས་རིམ་པ་རེ་གཉིས་མར་ལྷུང་ཡོད་ན་ཡང་། མི་སེར་སྤེལ་ཡུལ་གྱི་དཔོན་རིགས་ཆེ་མ་ཆུང་གསུམ་ཁྲོད་དུ་མཚན་གྲགས་དང་དབང་ཐང་སྔར་བཞིན་ཆེ།
ལྕམ་ཧ་སི་ཐིར་པེ་རན་ཆེད་དུ་མི་སེར་སྤེལ་ཡུལ་གྱི་དོན་དག་ཆེ་མ་ཆུང་གསུམ་ཐག་གཅོད་པ་ལ་དབང་ཤུགས་ཆེ་ཤོས་ཀྱི་མི་ཆེན་དེ་ལྟ་བུར་མཇལ་བར་འགྲོ་དོན་ནི། ལག་ཤུབས་བསྐྱལ་རྒྱུ་ཁོ་ན་ཙམ་མ་ཡིན་པར་གནད་ཆེ་བའི་དོན་དག་གཞན་ཞིག་ཀྱང་ཞུ་རྒྱུ་ཡོད། མོའི་གོ་ཐོས་ལྟར་ན། ཆོས་ལུགས་དང་ཆབ་སྲིད་ཀྱི་ལས་སྒོའི་ཐད་དབང་ཤེད་ཆེ་ཞིང་ཆོས་སྲིད་ལས་སྒོར་དོ་དམ་ནན་མོ་བྱ་རྒྱུའི་འདོད་བློ་འཆང་མཁན་མི་དྲག་སྐུ་ངོ་ཁ་ཤས་ཀྱིས་མ་སྨད་གཉིས་མ་བུ་ཡ་བྲལ་དུ་གཏོང་འཆར་བྱེད་ཀྱི་འདུག་ཟེར། གོང་དུ་གླེང་ཟིན་པ་ལྟར། མི་རྣམས་ཀྱིས་མུ་ཏིག་དཀར་ཆུང་གདོན་འདྲེ་གདུག་པ་ཅན་གྱི་རིགས་རྒྱུད་དུ་ངོས་འཛིན་གྱི་ཡོད་པ་རེད། དེ་ལྟ་ན་གདོན་མོ་ཆུང་ཆུང་དེས་ཨ་མའི་སྡིག་བཤགས་དགེ་སྒྲུབ་ལ་བར་ཆད་མི་བཟོ་བའི་ཆེད་དུ་མ་བུ་ཡ་བྲལ་གཏོང་བ་ནི་ཆེས་ཚུལ་མཐུན་ལུགས་མཐུན་ཆགས་བསྡད་ཡོད་པ་རེད། ཁོ་ཚོའི་སེམས་སུ། གལ་སྲིད་མུ་ཏིག་དཀར་ཆུང་ལ་ཆོས་དང་ཀུན་སྤྱོད་ཀྱི་བསླབ་པ་རང་རྒྱུད་ལ་ལེན་པའི་དབང་ཤེས་དང་རང་གི་རྣམ་ཤེས་བསྐྱབ་ཆོག་གི་ཆ་རྐྱེན་ཚང་ཡོད་ཚེ། ལྕམ་ཧ་སི་ཐིར་པེ་རན་ལས་ཡག་པའི་ལྟ་སྐྱོང་མཁན་ཞིག་དང་འཕྲད་པར་བྱས་ན་མཚར་སྡུག་འོད་སྟོང་འབར་བའི་མདུན་ལམ་ཡོད་ངེས་པར་བསམ་གྱི་ཡོད། གོ་ཐོས་ལ་དོན་དེར་གྲོས་མགོ་འདོན་མཁན་དག་གི་གྲས་སུ་སྤྱི་ཁྱབ་ཆེན་མོ་པེ་ལིན་ཧམ་ནི་སྤྲོ་ཤུགས་ཆེ་ཤོས་དེ་ཡིན་སྐད། དོན་རྐྱེན་དེ་གལ་སྲིད་ལོ་ངོ་མང་པོའི་རྗེས་སུ་འབྱུང་བའི་དབང་དུ་བཏང་ན། ཡུལ་ཚོའི་སྲིད་གཞུང་ལྟ་བུའི་སྲིད་འཛིན་རིམ་པ་དམའ་མོ་ཞིག་གིས་ཐག་བཅད་པས་ཆོག་ཀྱང་། སྐབས་ཐོག་དེར་ངེས་པར་ཚོགས་འདུ་བསྡུས་ཏེ་གྲོས་ཁ་བགྲོ་གླེང་བྱེད་དགོས་ཤིང་། ད་དུང་དཔོན་ཆེན་མི་དྲག་དངོས་སུ་ཞུགས་ཏེ་གྲོས་ཐག་གཅད་དགོས་ཡོད། ཚུལ་དེར་བསམས་ན་ཁྱད་མཚར་ལ་དགོད་བྲོ་པོ་ཞིག་རེད། ཤེས་རིག་ནར་མ་སོན་པའི་དུས་སྐབས་དེར། ལྕམ་ཧ་སི་ཐིར་པེ་རན་གྱི་ཕྲུ་གུའི་བདེ་སྡུག་ལྟ་བུ་ནི་ལྟ་ཅི་སྟེ། མི་སེར་གྱི་ཁེ་ཕན་ལ་འབྲེལ་བ་ཁྱོན་ནས་མེད་པའི་དོན་བྱ་ཆུང་ངུ་དག་ཀྱང་ཁྲིམས་སྲོལ་ཚོགས་པས་གོ་བསྡུར་བྱ་དགོས་ཤིང་སྲིད་གཞུང་གི་ཁྲིམས་སྲོལ་ལྟར་ཁྲུན་ཐག་གཅད་དགོས་རེད། དཔེར་ན། དེ་སྔོན་ཕག་པ་ཞིག་སུ་ལ་དབང་མིན་གྱི་གྱོད་གཞི་ཆུང་ངུ་ཞིག་བྱུང་བ་དེའི་ཐད་ནས་མི་སེར་སྤེལ་ཡུལ་གྱི་ཁྲིམས་སྲོལ་ཚོགས་པའི་ཁྲོད་དུ་ཁྱོད་ཤི་ང་གསོན་གྱི་རྩོད་གླེང་བྱུང་ཞིང་། མཇུག་མཐར་དེ་ལ་རྐྱེན་བྱས་ཏེ་ཁྲིམས་སྲོལ་ཚོགས་པ་རང་ངོས་ཀྱི་སྒྲིག་འཛུགས་ལ་ཡང་ངན་ཤུགས་ཚབས་ཆེན་ཐེབས་ཏེ་མི་འདོད་བཞིན་འགྱུར་བ་ཆེན་པོ་གཏོང་དགོས་བྱུང་བ་ལྟ་བུ་རེད།
རྐྱེན་དེའི་དབང་གིས། ལྕམ་ཧ་སི་ཐིར་པེ་རན་རང་གི་ཁེར་ཧྲེང་ཧྲེང་གི་སྤྱིལ་བུ་ལས་ཕྱིར་ཐོན་དུས་ནས་སེམས་ཁྲལ་གྱི་རྐྱེན་པས་ཡིད་སེམས་བདེ་ལ་འབབ་ཐབས་བྲལ། མོའི་སེམས་སུ། སྐྱབས་མེད་དཔུང་མེད་ཀྱི་བུད་མེད་ཁེར་ཧྲེང་ཞིག་གིས་སྟོབས་ཆེ་བའི་མི་མང་ལ་ཁ་གཏད་གཅོག་པ་ནི་ཇི་འདྲའི་ཁག་པོ་ཡོད་ན་ཡང་། གང་ལྟར་རང་ཉིད་ཀྱི་ཁེ་དབང་བརྩོན་ལེན་བྱེད་པའི་གོ་སྐབས་ཙམ་པོ་ནི་ཡོད་པས་ཅིས་ཀྱང་འབད་འཐབ་བྱ་དགོས་སྙམ།
མུ་ཏིག་དཀར་ཆུང་ནི་ཨ་མའི་རྔ་མ་བཞིན་རྗེས་སུ་འབྲངས་ཡོད་པ་སྨོས་ཅི་དགོས། དུས་དེར། མུ་ཏིག་དཀར་ཆུང་ནར་སོན་ཏེ་བདེ་ལྕག་འཁྱུག་པོས་རྒྱུག་ཤར་གློད་ཐུབ་ཀྱི་ཡོད་ཅིང་། ས་ཐག་རིང་པོ་ག་འདྲ་ཡིན་ཡང་འགྲོ་ཐུབ་ཀྱི་ཡོད། མ་ཟད་ནམ་ལངས་པ་ནས་ས་རུབ་རག་བར་དུ་ས་རྒྱུག་རྡོ་རྒྱུག་གིས་སོས་དལ་བའི་དུས་ཡེ་ནས་མེད། དེ་ལྟ་ན་ཡང་།
སྐབས་འགར་ཨ་མར་པང་དུ་འཁྱེར་བའི་རེ་བ་འདོན་སྲིད། དེ་ནི་ལམ་ལ་འགྲོ་མ་ཐུབ་པ་མ་ཡིན་པར་ཨ་མར་གླགས་ཡུས་བཤད་པ་ཞིག་རེད། པང་དུ་ཁྱེར་ནས་ཅང་མ་འགོར་བར་ཡང་བསྐྱར་ས་ཐོག་ཏུ་འབབ་པའི་རེ་བ་འདོན་སྲིད་ཅིང་། ཨ་མའི་སྔོན་དུ་ཕྱིན་ནས་སྔོ་རྩྭས་ཁེབས་པའི་ལམ་དུ་རྒྱུག་ཞོར་ལྡིང་ཞོར་དང་འགྱེལ་ཞོར་ལངས་ཞོར་བྱེད། ཡིན་ཡང་སྤང་ཐང་ཡིན་པས་རྨས་སྐྱོན་ཕོག་མི་སྲིད། གོང་དུ་ང་ཚོས་མུ་ཏིག་དཀར་ཆུང་ནི་ཁ་སྒོ་སྐྱེ་འབྲས་མཚར་ལ་གཟི་མདངས་རྣམ་པར་བཀྲ་བའི་བུ་མོ་སྙིང་རྗེ་བོ་ཞིག་ཡིན་ཚུལ་སྐོར་ལབ་ཟིན། མོའི་བཞིན་མདངས་རང་བཞིན་གྱིས་གསལ་ལ་བཀྲག་མདངས་ལྡན་པ་དང་། མིག་ཟུང་ལས་ཟབ་ལ་གསལ་བའི་འོད་ཀྱི་ཟེར་མ་འཁྱུག་འཁྱུག་བྱེད། དུས་དེར་སྐྲ་ལོ་ད་དུང་རྫ་མདོག་ཡིན་ཡང་ལོ་འགའི་རྗེས་སུ་གནག་ཀྱང་སྣུམ་པར་འགྱུར་སྲིད། ཕ་མའི་ལང་ཚོའི་ཆགས་གདུང་ཆེ་རུ་སྦོས་པའི་སྐད་ཅིག་མ་དེ་ཉིད་གཟུགས་ཅན་དུ་སྦྲུམ་པ་ལྟར་མོའི་ལུས་པོའི་སྟོད་སྨད་ཀུན་ན་མེ་དཔུང་ལྷབ་ལྷབ་ཏུ་རྒྱུ་ཞིང་ཕྱོགས་བཅུར་མཆེད་ཀྱིན་པའི་སྣང་བ་སྟེར། ཨ་མས་རང་ནུས་རྩལ་དུ་སྤྲུགས་ཏེ་མོ་རང་ལ་གྱོན་གོས་གང་མཆོར་གང་མཛེས་ཇུས་འགོད་དང་འཚེམ་བཟོ་གནང་ཡོད། ཉིན་དེར། ཁྲུང་ཁྲུང་གི་སྒྲོ་སྤུ་ལས་གྲུབ་པའི་སྨད་གཡོགས་དམར་པོ་བཟོ་ལྟ་གཞན་ན་མེད་པ་ཞིག་གཡོགས་ཡོད་ཅིང་། དེའི་སྟེང་དུ་གསེར་སྐུད་ཀྱིས་རི་མོ་སྣ་ཚོགས་དྲུབས་ཡོད། གྱོན་གོས་བཀྲག་མདངས་ཅན་དེ་འདྲ་ངོ་གདོང་སྐྱ་བོ་ཅན་གྱི་ཕྲུ་གུ་གཞན་ལ་གཡོགས་ཚེ་མདངས་མེད་མདོག་ཉེས་སུ་འགྱུར་བ་ཐག་གིས་ཆོད། ཡིན་ཡང་མུ་ཏིག་དཀར་ཆུང་གི་ཁ་སྒོ་སྐྱེ་འབྲས་དང་ཤིན་ཏུ་འཕྲོད་པས།
ཕར་བལྟས་ཚོད་ཀྱིས་སྲིད་ན་མཐོང་བ་དཀོན་པའི་མེ་དཔུང་ཆུང་ཆུང་ཞིག་ས་རྒྱུག་གནམ་རྒྱུག་བྱེད་ཀྱིན་པ་དང་ཀུན་ནས་མཚུངས།
སྨད་གཡོགས་དམར་པོ་བཀྲག་མདངས་ལྡན་པ་དེས་མུ་ཏིག་དཀར་ཆུང་གི་མ་གཞི་ནས་མཚར་བའི་ཁ་སྒོ་སྐྱེ་འབྲས་ལ་གཟི་འོད་བསྣན་ཡོད་པ་ལས་གཞན། བཟོ་ལྟ་དེ་མཐོང་མཁན་མི་རྣམས་ཀྱིས་སྨད་གཡོགས་དེ་ལས་འཕྲོས་ཏེ་དངོས་པོ་གཞན་ཞིག་ཀྱང་དྲན་གྱི་ཡོད་དེ། མོ་རང་གི་ཨ་མའི་བྲང་ཁར་བཙེམས་པའི་ཡིག་འབྲུ་དམར་པོ་དེའོ། །དེ་ལྟ་དེ་ལྟར་མུ་ཏིག་དཀར་ཆུང་ནི་ཡིག་འབྲུ་དམར་པོ་གཞན་ཞིག་ཆགས་ཡོད་པ་སྟེ། ཚེ་སྲོག་དང་ལྡན་པའི་ཡིག་འབྲུ་དམར་པོ་ཞིག་གོ །སྡིག་ཉེས་ཀྱི་མཚོན་རྟགས་ཤིག་ཡིན་པའི་ཡིག་འབྲུ་དམར་པོ་དེའི་བག་ཆགས་ལྕམ་ཧ་སི་ཐིར་པེ་རན་གྱི་ཀུན་གཞིའི་མཐིལ་ལ་ཐིམ་ཟིན་པས།
གང་བྱས་ཐམས་ཅད་ལ་བག་ཆགས་དེས་ཤུགས་རྐྱེན་བཟོས་ཏེ་ཕྲུ་གུའི་སྨད་གཡོགས་ཀྱང་བསམ་བཞིན་མ་ཡིན་པའི་ངང་ལ་ཡིག་འབྲུ་དམར་པོ་དེ་དང་ཆ་འདྲ་བ་ཞིག་བཟོས་པ་ཡིན་ལས་ཆེ། ཡང་ན། མོས་དུས་ཚོད་མང་པོ་བཏང་སྟེ་རང་གི་སྙིང་ནས་གཅེས་པའི་བུ་མོ་དང་། སྡིག་ཉེས་དང་སྡུག་བསྔལ་གྱི་མཚོན་རྟགས་ཤིག་ཡིན་པའི་ཡིག་འབྲུ་དམར་པོའི
བར་མཚམས་ནས་བརྩམས་ཆོས་ཡ་མ་བརླ་དེ་འདྲ་ཞིག་གསར་དུ་བཟོས་པ་ཡིན་ཡང་སྲིད།
ཡང་ན། མུ་ཏིག་དཀར་ཆུང་ལ་མ་གཞི་ནས་ཁྱད་གཤིས་དེ་གཉིས་རང་ཆས་སུ་ལྡན་ཡོད་པས་ཡིན་སྲིད་དེ། ལུས་རྟེན་གཅིག་ལ་ཁྱད་གཤིས་འགལ་བ་གཉིས་མཉམ་འགྲོགས་སུ་གནས་ཡོད་པའི་དབང་གིས། ལྕམ་ཧ་སི་ཐིར་པེ་རན་གྱིས་བསམ་བཞིན་མ་ཡིན་པའི་ངང་ལ་ངང་ཚུལ་དེ་གཟུགས་ཅན་དུ་གསར་བཟོ་བྱས་པ་ཡིན་ཡང་སྲིད་དོ། །
མ་སྨད་གཉིས་གྲོང་རྡལ་དུ་བསླེབས་པ་ན། རྩེད་མོར་རོལ་གྱིན་པའི་དྭངས་གཙང་ཆོས་ལུགས་པའི་ཕྲུ་གུ་རྣམས་ཀྱིས་མགོ་བོ་དགྱེ་ནས་ལྟ་བར་བྱེད། དངོས་གནས་བྱས་ན།
གསོན་ཤུགས་ཀྱིས་སྟོངས་པའི་ཕྲུ་གུ་དེ་ཚོར་ངེས་པ་དོན་གྱི་རྩེད་མོའི་རིགས་གང་ཡང་ཡོད་པ་མ་རེད། ཁོ་ཚོས་མ་སྨད་གཉིས་མཐོང་མ་ཐག་རྩེད་མོ་མཚམས་བཞག་སྟེ་ཕན་ཚུན་ལ་ལབ་གླེང་འདི་ལྟར་བྱེད་པ་སྟེ།
“ལྟོས་དང་། ལྟོས་དང་། བྲང་ཁར་ཡིག་འབྲུ་དམར་པོ་བཙེམས་པའི་བུད་མེད་དེ་བསླེབས་བྱུང་། ད་དུང་ཡིག་འབྲུ་དམར་པོ་ཞིག་དང་མཚུངས་པའི་ཕྲུ་གུ་དེ་ཡང་འཁྲིད་འདུག ད་སྟབས་ཡག་སོང་། ང་ཚོ་ཁོ་གཉིས་ལ་འཇིམ་བག་གིས་གཞུ་བར་འགྲོ” ཟེར།
མུ་ཏིག་དཀར་ཆུང་ནི་ཕྲུ་གུ་བློ་ཁོག་ཅན་ཞིག་ཡིན་པས་ཁོ་ཚོར་ཞེད་མི་སྲིད། མོས་ཁྲོ་གཉེར་བསྡུས་པ་དང་། རྐང་བརྡབ་ལག་བརྡབ་བྱེད་པ་དང་། ཁུ་ཚུར་ཆུང་ཆུང་དགུང་ལ་འཕྱར་བ་སོགས་འཇིགས་སྐུལ་གྱི་བཟོ་ལྟ་སྣ་ཚོགས་སྟོན་པ་དང་། དེ་ནས་གློ་བུར་དགྲ་བོའི་དཀྱིལ་དུ་མཆོངས་ཏེ་དགྲ་དཔུང་ལ་ཐོར་ལུང་ཐོར་བཟོ་པ་ཙམ་མ་ཟད་ད་དུང་ཁོང་ཁྲོ་ཆེན་པོས་རྗེས་འདེད་གཏོང་། ཕར་བལྟས་ཚོད་ཀྱིས་ནར་སོན་སྒང་གི་ཕྲུ་གུ་དེ་ཚོའི་སེམས་རྒྱུད་ཀྱི་སྡིག་ཉེས་ལ་ཁྲིམས་ཆད་གཅོད་མཁན་ལྷའི་ཕོ་ཉ་ཆུང་ཆུང་ཞིག་གློ་བུར་གནམ་ནས་བབས་པ་དང་ཀུན་ནས་མཚུངས། མོའི་ཁ་ནས་རྣར་གཟན་པའི་ང་རོ་ཆེན་པོ་བསྟུད་མར་སྒྲོག་གིན་པ་དེས། རང་མགོ་གང་ཐོན་གྱིས་བྲོས་འགྲོ་བའི་ཕྲུ་གུ་དེ་ཚོའི་སེམས་ཁོང་ལ་དངངས་འདར་སློང་ངེས་པ་གདོན་མི་ཟ། གཡུལ་འཁྲུག་ལ་རྒྱལ་ཁ་ཆེན་པོ་ཐོབ་རྗེས། མུ་ཏིག་དཀར་ཆུང་ཁུ་སིམ་པོར་ཨ་མའི་གམ་དུ་ལོག་ཅིང་། འཛུམ་དམུལ་དམུལ་གྱིས་མགོ་བོ་དགྱེ་ནས་ཨ་མའི་གདོང་ལ་ལྟ་བར་བྱེད།
དེ་ནས་མ་སྨད་གཉིས་དོན་དག་གང་ལ་ཡང་མ་འཕྲད་པར་ཤར་རེར་སྤྱི་ཁྱབ་ཆེན་མོ་པེ་ལིན་ཧམ་གྱི་གཞིས་ཀར་འབྱོར། དེ་ནི་རྔམ་བརྗིད་གཟི་བྱིན་འབར་བའི་གཞིས་ཀ་ཆེན་པོ་ཞིག་རེད། རྒྱུ་ཤིང་ལས་གྲུབ་པའི་གཞིས་ཀ་དེའི་བཟོ་བཀོད་དེ་འདྲ་གནའ་བོའི་གྲོང་རྙིང་དག་གི་ཁྲོམ་ལམ་དུ་དེང་དུས་སུ་ཡང་མཐོང་དུ་ཡོད་མོད། འོན་ཀྱང་ཁང་རྙིང་དེ་ཚོ་ད་ནི་དུས་ཀྱི་ཆར་རླུང་གིས་ཟོས་ཏེ་ཁ་ཤོ་རྣ་རལ་ཙམ་ལས་ལྷག་མེད་ཅིང་། ཞིག་རལ་དུ་གྱུར་པའི་ཁང་མིག་ནག་རོག་རོག་དེ་དག་ལས་བྱུང་མྱོང་བའི་འདུ་འབྲལ་བདེ་སྡུག་གི་གཏམ་རྒྱུད་དེ་དག་ལས་སྔར་ནས་བརྗེད་ཟིན་པ་དང་ད་དུང་དྲན་བཞིན་པ་གང་ཡིན་ཡང་མི་ཡི་སེམས་ཁོང་གྲང་བསིལ་བསིལ་བཟོ་བར་བྱེད། ཡིན་ཡང་དུས་རབས་དེར། གཞིས་ཀའི་སྡོད་ཁང་དག་གསར་དུ་བརྒྱབ་མ་ཐག་ཡིན་པས་ཕྱིའི་བཟོ་བཀོད་མཛེས་ལ་གཟི་འོད་འཁྱུག་འཁྱུག་བྱེད། མ་ཟད་ཁང་བཟང་ཉམས་དགའ་བ་དེ་རུ་དུས་དེར་ད་དུང་ནང་མི་གྲོངས་འདས་ཀྱི་རྐྱེན་ངན་གང་ཡང་བྱུང་མེད་པས། ཉི་འོད་ལྷོད་གྱི་ལེར་འཁྱིལ་བའི་སྒེའུ་ཁུང་ལས་ནང་མི་དགའ་འཛོམས་ཀྱི་སྤྲོ་སྐྱིད་ལྷང་ལྷང་བྱེད། གཞིས་ཀའི་བཟོ་བཀོད་ནི་དངོས་གནས་ཉམས་དགའ་བ་ཞིག་སྟེ། ཕྱི་ངོས་སུ་ཐལ་མདོག་གི་ས་རྩི་སྲབ་མོ་བྱུགས་པའི་ཁྲོད་དུ་ཤེལ་ཟེགས་ཕྲ་མོ་གྲངས་མེད་པ་འདྲེས་ཏེ་ཉི་འོད་འོག་ཏུ་ཟེར་མ་འཁྱུག་གེར་གནས། ཕར་བལྟས་ཚོད་ཀྱིས་རྡོ་རྗེ་ཕ་ལམ་གྲངས་མེད་པ་སུ་ཞིག་གི་ལག་པས་ཚུར་གཏོར་གིན་པ་དང་ཡང་དག་མཚུངས། མིག་དབང་འཕྲོག་པའི་གཟི་འོད་ཐུན་མོང་མ་ཡིན་པ་དེ་འདྲ་ནི་ཨ་ལ་ཏེན་གྱི་ཕོ་བྲང་གི་རྒྱན་དུ་འོས་ཤིང་འཚམས་པ་མ་གཏོགས། དྭངས་གཙང་ཆོས་ལུགས་པ་མགོ་མཁྲེགས་ཤིག་གི་གཞིས་ཀར་དེ་ཙམ་མི་འཚམས་པའི་སྣང་བ་སྟེར། ཐོག་ཁང་དེའི་མདུན་ངོས་སུ། དུས་རབས་དེའི་མཛེས་དཔྱོད་ཀྱི་དར་སྲོལ་ལྟར་མི་གཟུགས་ཡ་མ་བརླ་ཁྱད་མཚར་པོ་མང་པོ་བྲིས་འདུག དེ་དག་ནི་ས་རྩི་ཐོག་མར་འབྱུག་དུས་བྲིས་པ་ཞིག་རེད།
ད་ལྟ་བསྐམས་ཏེ་སྲ་ཞིང་མཁྲེགས་པར་གྱུར་ཡོད་པས་མི་རབས་ནས་མི་རབས་ལ་ལྟད་མོར་རོལ་ཆོག་ཆོག་རེད།
མུ་ཏིག་དཀར་ཆུང་གིས་རྔམ་བརྗིད་མཚར་སྡུག་ལྡན་པའི་གཞིས་ཀ་དེ་མཐོང་མ་ཐག་རྐང་འཁྲབ་ལག་འཁྲབ་བྱེད་བཞིན། ཨ་མར་གཞིས་ཀའི་ངོས་ཀྱི་གསེར་འོད་འཁྱུག་འཁྱུག་གི་ཉི་འོད་ཡོངས་རྫོགས་མར་བཤུས་ཏེ་རང་ཉིད་ལ་རྩེད་ཆས་སུ་སྦྱིན་པའི་རེ་བ་ཤུགས་ཆེར་བཏོན།
“དེ་ག་ལ་འགྲིག ངའི་གཅེས་ཕྲུག་མ། ཁྱོད་རང་གིས་རང་ཉིད་ལ་དབང་བའི་ཉི་འོད་བསྒུག་དགོས་རེད། ཨ་མར་ཁྱེད་ལ་སྦྱིན་རྒྱུའི་ཉི་འོད་ཏིལ་འབྲུ་ཙམ་ཡང་མེད།” ལྕམ་ཧ་སི་ཐིར་པེ་རན་གྱིས་དེ་ལྟར་བཤད།
མ་སྨད་གཉིས་ཟླ་གམ་དབྱིབས་ཀྱི་སྒོ་ཆེན་དེའི་འགྲམ་དུ་བསླེབས། སྒོའི་འགྲམ་གཉིས་ནི་གློ་འབུར་ཡིན་ཞིང་རྩིག་ངོས་ཧྲིལ་པོ་སྒེའུ་ཁུང་གིས་ཁེངས་འདུག ལྕམ་ཧ་སི་ཐིར་པེ་རན་གྱིས་སྒོ་བརྡུངས་པ་ན་སྤྱི་ཁྱབ་ཆེན་མོའི་ནང་ཟན་ཞིག་དེ་མུར་ཡོང་སྟེ་སྒོ་ཕྱེ་སོང་། ནང་ཟན་དེ་ནི་མ་གཞི་དབྱིན་ཇིའི་རང་དབང་སྤྱི་དམངས་ཤིག་ཡིན་ན་ཡང་། ད་ནས་བཟུང་མི་ཚང་འདིར་ལོ་ངོ་བདུན་གྱི་རིང་ལ་ནང་ཟན་བྱ་དགོས་བྱུང་ཡོད། དེའི་རིང་ལ་ཁོ་པ་ནི་སྤྱི་ཁྱབ་ཆེན་མོའི་སྒེར་གྱི་ཅ་ལག་སྟེ། དཔེར་ན་བ་གླང་ཞིག་གམ་རྐུབ་སྟེགས་ཤིག་དང་འདྲ་བར་དགོས་པ་བྱུང་ཚེ་ཅི་དགར་ཉོ་ཚོང་བརྒྱབ་ཆོག་པ་རེད། ནང་ཟན་དེའི་ལྭ་བ་ནི་དེ་སྔོན་དབྱིན་ཇིའི་སྐུ་དྲག་རིམ་བྱོན་གྱི་གཞིས་ཀའི་ནང་ཟན་ཚོས་རྒྱུན་པར་གྱོན་པའི་ལྭ་བ་སྔོན་པོ་དེ་དང་གཅིག་པ་གཅིག་རྐྱང་རེད།
“སྤྱི་ཁྱབ་པེ་ལིན་ཧམ་ལགས་བཞུགས་འདུག་གམ།” ལྕམ་ཧ་སི་ཐིར་པེ་རན་གྱིས་དེ་སྐད་དྲིས།
“ལགས། བཞུགས་འདུག” ནང་ཟན་གྱིས་དེ་ལྟར་ལན་འདེབས་ཞོར་དང་ལྕམ་ཧ་སི་ཐིར་པེ་རན་གྱི་བྲང་ཁའི་ཡིག་འབྲུ་དམར་པོ་དེར་ལྟ་ཞོར་བྱེད། ཁོ་གནས་འདིར་ཡོང་སྟེ་ཡུན་རིང་འགོར་མེད་པས་མཚོན་རྟགས་ཁྱད་མཚར་དེའི་རིགས་ཁྱོན་ནས་མཐོང་མྱོང་མེད་པ་འདྲ། ཁོས་མུ་མཐུད་དུ། “སྐུ་ངོ་ནང་དུ་བཞུགས་འདུག་ན་ཡང་། ཆོས་དཔོན་གཉིས་དང་མཉམ་དུ་བཀའ་མོལ་གནང་སྒང་རེད། ད་དུང་སྨན་པ་ཞིག་ཀྱང་འདུག ད་ལྟ་ཁོང་དང་མཇལ་ཁག་པོ་ཡོང་གི་རེད” ཟེར།
“གང་ལྟར་ཡང་ང་ནང་དུ་འགྲོ་རྒྱུ་ཡིན།” ལྕམ་ཧ་སི་ཐིར་པེ་རན་གྱིས་དེ་སྐད་བཤད། ནང་ཟན་དེས་ཕལ་ཆེར་ལྕམ་ཧ་སི་ཐིར་པེ་རན་གྱི་བློ་ཐག་ཆོད་པོའི་ཉམས་འགྱུར་དང་བྲང་ཁའི་གསེར་འོད་ཆེམ་ཆེམ་གྱི་ཡིག་འབྲུ་དེ་ལ་གཞིགས་ཏེ། མོ་རང་ས་གནས་དེའི་ལྕམ་སྐུ་ཞབས་ཤིག་རེད་བསམས་ཡོད་པ་འདྲ། ཁོས་བཀག་འགོག་གང་ཡང་མ་བྱས་པར་ནང་དུ་བསུས།
ནང་ཟན་དེས་མ་སྨད་གཉིས་ཚོམས་ཁང་དུ་ཁྲིད། སྤྱི་ཁྱབ་ཆེན་མོ་པེ་ལིན་ཧམ་གྱི་ཚོམས་ཁང་ནི་སྤྱིའི་ཆ་ནས་ཁོང་གི་ཕ་ཡུལ་གྱི་སྐུ་ངོ་ཆེན་པོ་དག་གི་གཞིས་ཀའི་ཚོམས
ཁང་གི་བཟོ་བཀོད་ལྟར་བརྩིགས་འདུག་ན་ཡང་། ཡུལ་ལུང་འདིའི་རྒྱུ་ཆ་དང་། གནམ་གཤིས་དང་། སྤྱི་ཚོགས་སྲོལ་ལུགས་སོགས་ལ་གཞིགས་ཏེ་བྱེ་བྲག་གི་ཆ་ལ་འགྱུར་བ་གང་འཚམས་བཏང་འདུག ཚོམས་ཁང་དེ་མཐོ་ཞིང་ཁོད་ཡངས་པ་དང་། ཕྱོགས་བཞི་མཚམས་བརྒྱད་ལ་བཏོད་ཡོད་པའི་སྒོ་མོ་དག་བརྒྱུད་ནས་གཞིས་ཀའི་ཁང་མིག་ཡོད་དོ་ཅོག་ལ་བསླེབ་ཆོག་ཆོག་བཟོས་འདུག སྒེའུ་ཁུང་ཆེན་པོ་ལས་འཕྲོས་འོངས་པའི་ཉི་འོད་ཀྱིས་རྒྱ་ཆེ་བའི་ཚོམས་ཆེན་དེ་གསལ་ཐིང་ཐིང་བཟོས་འདུག་ཅིང་ཚོམས་ཁང་དེའི་གཞོགས་གཅིག་ཏུ་ཡོད་པའི་རབ་གསལ་གྱི་དྲ་ཡོལ་ཕྱེད་ཙམ་ལས་ཕྱེ་མེད་ན་ཡང་དཀར་ཆ་མིག་ལ་འཚེར། ཕྱི་ལོགས་སུ་འབུར་ཡོད་པའི་རབ་གསལ་དེ་ནི་ང་ཚོས་གནའ་དཔེ་དག་ལས་བཀླགས་མྱོང་བའི་རབ་གསལ་དེའི་རིགས་དང་གཅིག་པ་རེད། རབ་གསལ་གྱི་ནང་དུ་རྐུབ་སྟེགས་འབོབ་སྟན་ཅན་གཉིས་བཞག་འདུག་ཅིང་། དེའི་སྟེང་དུ་རྒྱབ་ཤ་མཁྲེགས་པོ་ཅན་གྱི་དཔེ་དེབ་ཆེན་པོ་ཞིག་བཞག་འདུག ཕར་བལྟས་ཚོད་ཀྱིས《དབྱིན་ཀེ་ལན་ལོ་ཚིགས་དེབ་ཐེར་ཆེན་མོ》འམ་དེའི་རིགས་ཀྱི་གླེགས་བམ་ཆེན་པོ་ཞིག་ཡིན་བཟོ་འདུག ཚུལ་དེ་ནི་དེང་དུས་ང་ཚོས་མཚན་བྱང་གསེར་བྲིས་མའི་གླེགས་བམ་དག་མགྲོན་པོས་བཀླག་བདེ་བའི་ཆེད་དུ་ཁ་གདན་དང་མདུན་ཅོག་སྒང་ལ་ཐོ་རེ་བར་བཀྲམ་ཡོད་པ་དང་གཅིག་འདྲ་རེད། ཚོམས་ཁང་ནང་དུ། རྒྱབ་ངོས་སུ་རི་མོ་སྣ་ཚོགས་བརྐོས་ཡོད་པའི་རྐུབ་སྟེགས་ཆེན་པོ་འགའ་དང་། དེ་དང་བཟོ་ལྟ་འདྲ་བའི་སྒྲོག་ཙེ་དང་རྐུབ་སྟེགས་རྒྱབ་བསྙེས་མ་ཆ་འགྲིག་གཅིག་སོགས་འདུག ཅ་ལག་གང་ཡོད་ཐམས་ཅད་ཀྱི་བཟོ་ལྟར་གཞིགས་ན་རྒྱལ་མོ་ཨིན་ལེ་སི་རྡའི་དུས་སྐབས་སམ་ཡང་ན་དེ་ལས་ཀྱང་སྔ་བའི་དུས་རབས་ཀྱི་ཡིན་བཟོ་འདུག ཕལ་ཆེར་སྤྱི་ཁྱབ་ཆེན་མོའི་ཕ་མེས་ནས་བརྒྱུད་ཡོང་བའི་ཅ་ལག་ཡིན་པ་གང་ཞིག་ཕ་ཡུལ་ནས་གནས་འདིར་ཁྱེར་ཡོང་བ་ཡིན་ཚོད་འདུག སྒྲོག་ཙེ་སྒང་ལ་ཤེལ་གྱི་ཆང་ཕོར་ཆེན་པོ་ཞིག་བཞག་འདུག་པར་བརྟགས་ན་མི་ཁྱིམ་འདིས་ད་དུང་ཡང་དབྱིན་ཀེ་ལན་གྱི་མགྲོན་པོར་དགའ་བའི་སྲོལ་བཟང་རྒྱུན་འཛིན་བྱས་ཡོད་པ་ཚོར་ཐུབ། གལ་སྲིད་ཤེལ་ཕོར་ནང་དུ་ཞིབ་ལྟ་བྱེད་པའི་དབང་དུ་བཏང་ན། ཕོར་ཞབས་ན་འཐུངས་ཚར་མ་ཐག་པའི་སྦི་རག་གི་ལྦུ་བ་ཉུང་ངུ་ལུས་ཡོད་པ་གསལ་ལེར་མཐོང་ཐུབ་ངེས།
རྩིག་ངོས་སུ་སྐུ་འདྲ་ལག་བྲིས་མ་སྟར་པ་ཞིག་བཀལ་འདུག་པ་དེ་དག་ནི་སྤྱི་ཁྱབ་ཆེན་མོ་པེ་ལིན་ཧམ་གྱི་ཕ་མེས་རྣམས་རེད། ལ་ལས་ལུས་ལ་གོ་ཁྲབ་གཡོགས་ཤིང་། ལ་ལས་ཕྱུ་པ་རིང་པོ་གོང་གོར་ཅན་གྱོན་འདུག ཚང་མའི་གདོང་ལ་གཟབ་ནན་དང་བཙན་དྲག་གི་ཉམས་ཀྱིས་ཁེངས་འདུག དེ་ནི་ལོ་རབས་དེའི་སྐུ་འདྲ་ལག་བྲིས་མ་དག་ལ་ངེས་པར་དུ་ཚང་དགོས་པའི་ཁྱད་ཆོས་ཤིག་རེད། དེ་ཚོ་ནི་སྐུ་འདྲ་རེད་ཟེར་བ་ལས་འདས་པོ་དེ་ཚོའི་རྣམ་ཤེས་རེད་ཅེས་བཤད་ན་འཚམས་པར་སྣང་སྟེ། ཁོ་ཚོས་ཡ་ང་སྙིང་རྗེ་མེད་པའི་མིག་མདངས་ཀྱིས་འཚོ་གཞེས་གནང་གིན་པའི་མི་རྣམས་ཀྱི་བྱ་བྱེད་དང་རྩེད་དགའི་འཚོ་བར་ལྟ་རྟོག་བྱེད་ཀྱིན་པ་དང་ཀུན་ནས་མཚུངས་པས་སོ། །
ཚོམས་ཁང་གི་ཕྱོགས་བཞིའི་རྩིག་ངོས་སུ་པང་ལེབ་སྦྱར་འདུག་ཅིང་དཀྱིལ་དབུས་སུ་ཁྲབ་རྨོག་ཆ་ཚང་ཞིག་བཀལ་འདུག ཡིན་ཡང་དེ་ནི་སྐུ་འདྲ་སྟེང་གི་གོ་ཁྲབ་ནང་བཞིན་གྱི་གནའ་རྫས་མ་ཡིན་པར་དེང་དུས་ཀྱི་དངོས་རྫས་ཡིན་ཏེ། སྤྱི་ཁྱབ་ཆེན་མོ་པེ
ལིན་ཧམ་གྱིས་རྒྱ་མཚོ་ཆེན་པོ་འཕྲེད་ཀྱིས་བཅད་དེ་དབྱིན་ཀེ་ལན་གསར་མར་ཕེབས་པའི་ལོ་དེར་ལོན་ཏོན་གྱི་མགར་བ་ལག་རྩལ་ཅན་ཞིག་གིས་བརྡུངས་པ་རེད། རྣོ་ལྕགས་ལས་གྲུབ་པའི་དབུ་རྨོག་དང་གོ་ཁྲབ། ད་དུང་ལྕགས་ཀྱི་ལག་ཤུབས་བཅས་ཡོད་པ་དང་།
ཟུར་དུ་རལ་གྲི་རིང་པོ་ཞིག་བཏགས་འདུག དེ་དག་ཡོད་ཚད་གཟི་འོད་ཀྲིག་ཀྲིག་ཏུ་གནས་ཤིང་། སྒོས་སུ་གཙང་མར་ཕྱིས་པའི་ཁྲབ་དང་རྨོག་གཉིས་ལས་མིག་ལ་འཚེར་བའི་འོད་དཀར་འཁྱུག་འཁྱུག་བྱེད། དེའི་ལྡོག་འོད་ཉེ་འཁོར་གྱི་པང་གཅལ་ངོས་སུའང་འཕྲོས་ཏེ་གསལ་གྱི་ལེར་བཏང་འདུག གཟི་འོད་འབར་བའི་ཁྲབ་རྨོག་དེ་ནི་ངོམ་ཤོམ་ཙམ་མ་ཡིན་ཏེ། གཟབ་ནན་ཆེ་བའི་དམག་གཟིགས་མཛད་སྒོའི་སྟེང་དུ་སྤྱི་ཁྱབ་ཆེན་མོས་ཐེངས་དུ་མར་གྱོན་མྱོང་ཞིང་། དེ་ལས་ཀྱང་དབྱིན་ཏི་ཨན་པར་འཐབ་པའི་དམག་འཁྲུག་སྟེང་དུ་ཁྲབ་རྨོག་དེ་གྱོན་ཞིང་དམག་སྣ་དྲངས་ཏེ་གདོང་མཆོང་བྱས་མྱོང་། སྤྱི་ཁྱབ་ཆེན་མོ་པེ་ལིན་ཧམ་ནི་མ་གཞི་ཁྲིམས་རྩོད་པ་ཞིག་ཡིན་ཞིང་། ནམ་རྒྱུན་པེ་ཁེང་དང་ཁེར་ཁི། ནོའུ་ཡོ། ཧྥིན་ཐྲི་སོགས་ནི་རང་ཉིད་དང་ལས་རིགས་གཅིག་པ་ཡིན་ཚུལ་བརྗོད་ཀྱི་ཡོད། འོན་ཀྱང་། གསར་དུ་བཙུགས་མ་ཐག་པའི་རྒྱལ་ཁབ་གསར་བ་དེའི་ཆགས་འཇིག་ཤི་གསོན་གྱི་འགག་རྩའི་དུས་སུ། ཁོ་རང་ཆབ་སྲིད་པ་དང་དབང་སྒྱུར་མཁན་ཞིག་ཏུ་འགྱུར་དགོས་བྱུང་ཞིང་། ཆབས་ཅིག་ཏུ་དམག་དཔོན་ཡང་བྱེད་དགོས་བྱུང་ཡོད་པ་རེད།
མུ་ཏིག་དཀར་ཆུང་གིས་སྔོན་ཏག་ཏག་ལ་གཞིས་ཀའི་ཕྱི་ངོས་ཀྱི་གཟི་འོད་ལ་དགའ་མོས་བྱེད་པ་བཞིན་ད་ལྟ་འོད་ཀྲིག་ཀྲིག་གི་ཁྲབ་རྨོག་ལ་ཡིད་སེམས་དབང་མེད་ཤོར་ཏེ། མེ་ལོང་ལྟར་དྭངས་པའི་ཁྲབ་རྨོག་གི་ངོས་སུ་ཅེར་ནས་ཡུན་རིང་ལུས།
“ཨ་མ་ལགས། གཟིགས་དང་། གཟིགས་དང་། འདིའི་ནང་ལོགས་སུ་ཁྱེད་རང་ཤར་འདུག” ཟེར།
ལྕམ་ཧ་སི་ཐིར་པེ་རན་གྱིས་ཀྱང་བུ་མོའི་ཁམས་དང་བསྟུན་ཆེད་ཁྲབ་རྨོག་ངོས་སུ་ཤར་བའི་རང་གི་གཟུགས་བརྙན་ལ་བལྟས། གོ་ཁྲབ་ཀྱི་ངོས་འབུར་གཟུགས་ཡིན་པའི་དབང་གིས་དེ་ལ་ཤར་བའི་གཟུགས་མཐའ་དག་འགྱུར་ཏེ་བྲང་ཁའི་ཡིག་འབྲུ་དམར་པོ་དེ་ཡང་སྔར་ལས་བཅུ་འགྱུར་བརྒྱ་འགྱུར་གྱིས་ཆེ་རུ་ཕྱིན་འདུག་པའི་སྣང་བ་སྟེར། ཡིག་འབྲུ་དམར་པོ་དེས་མོའི་གཟུགས་བརྙན་ཡོངས་སུ་བསྒྲིབ་སྙམ་བྱེད། མུ་ཏིག་དཀར་ཆུང་གིས་ཁྲབ་རྨོག་ངོས་ཀྱི་བརྙན་རིས་དེར་མཛུབ་མོ་འཛུགས་ཞོར་དང་ཨ་མའི་གདོང་ལ་བལྟས་ནས་དགོད་ཞོར་བྱེད། ངོ་གདོང་ཆུང་ཆུང་ལས་ཡང་བསྐྱར་ཉམས་འགྱུར་ཁྱད་མཚར་པོ་དེ་མངོན་གྱི་འདུག མོའི་བསྟན་བཤིག་ཚ་པོའི་བཟོ་ལྟ་དག་ཀྱང་ཁྲབ་རྨོག་གི་ངོས་ནས་གཟུགས་འགྱུར་ཏེ་བཅུ་འགྱུར་བརྒྱ་འགྱུར་གྱིས་གསལ་རུ་ཕྱིན་འདུག ལྕམ་ཧ་སི་ཐིར་པེ་རན་གྱི་ཉམས་སྣང་ལ།
མཐོང་ཆོས་སུ་གྱུར་པའི་གཟུགས་བརྙན་དེ་ནི་རང་གི་བུ་མོའི་གཟུགས་བརྙན་མ་ཡིན་པར་གདོན་འདྲེ་ཆུང་ཆུང་ཞིག་མུ་ཏིག་དཀར་ཆུང་ལ་བརྫུས་ཡོད་པའི་སྣང་བ་བྱུང་།
“མུ་ཏིག་དཀར་ཆུང་། ཕར་འགྲོ།" ལྕམ་ཧྭ་སི་ཐིར་པེ་རན་གྱིས་བུ་མོ་ཕར་འཁྲིད་ཞོར་དུ། “ངེད་གཉིས་ཕ་གིའི་མེ་ཏོག་ལྡུམ་ར་སྙིང་རྗེ་བོ་དེར་ལྟ་བར་འགྲོ་དང་། མེ་ཏོག་སྣ་མ་སྣ་ཚོགས་ཡོད་པ་རེད། གཅིག་བྱས་ན་ངེད་གཉིས་ཀྱིས་ནགས་གསེབ་ནས་བཏུས་པའི་མེ་ཏོག་ལས་མཛེས་ཀྱང་སྲིད” ཅེས་བཤད།
སྐད་ཆ་དེ་ཐོས་མ་ཐག མུ་ཏིག་དཀར་ཆུང་ཚོམས་ཁང་གི་རབ་གསལ་ནང་དུ་རྒྱུག་ཕྱིན་ཏེ་སྒེའུ་ཁུང་ལས་སྒོ་རའི་ནང་ལ་ལྟད་མོར་བལྟས། སྒོ་རའི་ནང་གི་ལམ་ཕྲན་སྟེང་དུ་སྤང་རྩྭ་བཏབ་འདུག་པ་དང་འགྲམ་གཉིས་སུ་ཤིང་ཕྲན་བཙུགས་འདུག་ན་ཡང་། ལག་རྩལ་སོགས་ལ་དང་དོད་གང་ཡང་བྱས་མི་འདུག ཕར་བལྟས་ཚོད་ཀྱིས། བདག་པོའི་སེམས་སུ་དབྱིན་ཇིའི་ལྡུམ་རའི་ལག་རྩལ་དེ་རྒྱ་མཚོའི་ཚུར་རོལ་གྱི་ས་ཤུན་མཁྲེགས་པོ་འདི་འདྲའི་སྟེང་དང་འཚོ་གནས་ཀྱི་འགྲན་རྩོད་འདི་འདྲའི་ཁྲོད་དུ་མངོན་འགྱུར་བྱ་རྒྱུ་ནི་ངལ་བའི་རྒྱུ་ལས་མ་འདས་སྙམ་སྟེ་བཏང་སྙོམས་སུ་བསྐྱུར་བ་འདྲ། ཚོད་དཀར་ཡང་ཡག་པོ་སྐྱེ་མི་འདུག ཡིན་ཡང་། ཅུང་རིང་ས་ལ་བཏབ་ཡོད་པའི་ནན་ཀྭའི་གཞུང་རྟ་ཞིག་སྐྱེ་དངོས་ཀྱི་བར་གསེང་བརྒྱུད་ནས་སྐྱེས་འོངས་ཤིང་། ཏག་ཏག་སྒེའུ་ཁུང་གི་དྲང་ཐད་ནས་བོངས་ཆེ་བའི་ནན་ཀྭ་ཞིག་དཔྱངས་འདུག སེར་ཏིག་ཏིག་གི་ནན་ཀྭ་ཆེན་པོ་དེས། སྤྱི་ཁྱབ་ཆེན་མོར་དབྱིན་ཀེ་ལན་གསར་མའི་ས་གཞི་ཡིས་ཁྱེད་ལ་དབུལ་ནུས་པ་འདི་ཙམ་ལས་མེད་ཅེས་གསལ་འདེབས་བྱེད་ཀྱིན་པ་དང་ཡང་དག་མཚུངས། དེ་ལས་གཞན་ད་དུང་སེ་རྒོད་མེ་ཏོག་ཕོན་པོ་འགའ་དང་ཀུ་ཤུ་སྡོང་བོ་རྐང་འགའ་ཡང་འདུག དེ་དག་ནི་ཕལ་ཆེར་ཆོས་དཔོན་པི་ལ་ཁེ་སི་ཏནལགས་ཀྱིས་འདེབས་འཛུགས་གནང་བའི་ལྗོན་ཤིང་གི་སྐྱེ་རྒྱུད་ཡིན་ངེས་རེད། ང་ཚོའི་སྔ་རབས་ལོ་རྒྱུས་ལས། པོ་སི་ཐེན་གྱི་ས་འཛིན་གྱི་སྔ་བ་ཡིན་པར་གྲགས་ཤིང་ལྷ་སྒྲུང་དུ་གྱུར་ཟིན་པའི་མི་ཕོ་དེ་ནི་བ་གླང་ལ་ཞོན་ཏེ་ག་སར་ཕེབས་མྱོང་ཟེར།
མུ་ཏིག་དཀར་ཆུང་གིས་སེ་རྒོད་མེ་ཏོག་དེ་ཚོ་མཐོང་མ་ཉིད་དུ། མེ་ཏོག་དགོས་ཞེས
སྐད་བརྒྱབ་སྟེ་ཇི་ལྟར་ཁ་ཏ་བྱས་ཀྱང་ཉན་གྱི་མི་འདུག
‘སྐད་ཅོར་མ་རྒྱག་རོགས། གཅེས་ཕྲུག་མ། སྐད་ཆུང་ཙམ་གྱིས་དང་། ལྡུམ་རའི་ནང་དུ་མི་འགས་ལབ་གླེང་བྱེད་ཀྱིན་འདུག ཕལ་ཆེར་སྤྱི་ཁྱབ་ཆེན་མོ་ཁོང་ཚོ་ཕེབས་ཀྱིན་ཡོད་པ་འདྲ།” ལྕམ་ཧ་སི་ཐིར་པེ་རན་གྱིས་དེ་ལྟར་བུ་མོའི་ཁ་བཀག
དེ་མུར་སྒོ་རའི་རྐང་ལམ་སྟེང་དུ་མི་འགའ་ཚུར་ཡོང་གིན་པ་མཐོང་། འོན་ཀྱང་། མུ་ཏིག་དཀར་ཆུང་གིས་ཨ་མའི་ཁ་ཏ་རྣ་རྒྱབ་ཀྱི་ལྷགས་པར་བཏང་སྟེ་དེ་ལས་ཀྱང་ཆེ་བའི་སྐད་ཅོར་བརྒྱབ་པ་དང་། དེ་ནས་གློ་བུར་ཁུ་སིམ་མེར་བསྡད་སོང་། དེ་ནི་ཨ་མའི་ཁར་ཉན་པ་མ་ཡིན་ཏེ། མིག་མདུན་དུ་མངོན་པའི་མི་རྒྱུས་མེད་དེ་ཚོས་མོ་རང་གི་འགྱུར་བག་རྒོད་པའི་མཚར་འཛིན་གྱི་བློ་དེ་ཡོངས་སུ་ཕར་བཀུག་པས་སོ། །
      
བརྒྱད་པ། འདྲེ་ཕྲུག་དང་ཆོས་དཔོན།

སྤྱི་ཁྱབ་ཆེན་མོ་པེ་ལིན་ཧམ་གྱིས་ལུས་ལ་ལྭ་རིང་ཞིག་གྱོན་ཞིང་། མགོ་ལ་མི་དྲག་བགྲེས་པོ་ཚོ་ཁྱིམ་དུ་བག་ཡངས་པོར་སྡོད་དུས་གྱོན་པར་དགའ་བའི་ཞྭ་མོ་དེ་རིགས་གྱོན་ཏེ་ཆེས་སྔོན་དུ་ཚུར་ཡོང་བཞིན་འདུག ཕར་བལྟས་ཚོད་ཀྱིས་རང་ཉིད་ཀྱི་རྒྱུ་འབྱོར་མངའ་ཐང་ངོམ་ཤོམ་བྱེད་པའི་ཞོར་ལ་མ་འོངས་པའི་འཆར་བཀོད་གཞི་རྒྱ་ཆེན་པོ་དག་འུད་སྒྲོག་བྱེད་སྒང་ཡིན་བཟོ་འདུག ཁོང་གི་དཀར་ཕྱེད་ནག་ཕྱེད་ཀྱི་སྨ་རའི་འོག་གི་མཇིང་པར་འགྲེམ་སིན་དབང་སྒྱུར་དུས་སྐབས་སུ་རྒྱུགས་ཆེ་བའི་གོང་བ་སྒོར་སྒོར་ཞེང་ཁ་ཆེན་པོ་དེ་འདྲ་ཞིག་བརྒྱབ་འདུག་པས། དེའི་དཀྱིལ་དབུས་ནས་འབུར་དུ་ཐོན་པའི་མགོ་བོ་ནི་སྡེར་མའི་ནང་དུ་བཞག་པའི་བྱབས་ཁྲུས་མཁན་ལྗོ་ཨནགྱི་དབུ་དང་ཀུན་ནས་མཚུངས། རྒས་གཉེར་གྱིས་གཡོགས་ཤིང་གཟབ་ནན་གྱིས་ཁེངས་པའི་ཁོའི་ངོ་གདོང་དེས་མི་ལ་བཞག་པའི་བག་ཆགས་དང་། ཁོང་གིས་འབད་པས་སྒྲུབ་ཀྱིན་པའི་རྒྱུ་འབྱོར་ལོངས་སྤྱོད་གཉིས་མཐུན་སྡེབ་ཡེ་ནས་ཡོང་ཐབས་མེད་པའི་སྣང་བ་སྟེར། ཁོ་པ་ཚོས་ནམ་རྒྱུན་ཁ་ནས་འདི་ལྟར་འཆད་པ་དང་སེམས་ལའང་འདི་ལྟར་དྲན་པ་སྟེ། མིའི་རིགས་ཀྱི་འཚོ་སྡོད་ནི་དཀའ་སྤྱད་ཀྱི་འཐབ་རྩོད་ཐེངས་ཤིག་ཡིན་པས། ནམ་ཞིག་འོས་འགན་ཕྲག་ལ་བབས་པའི་ཚེ་ན་རང་ཉིད་ཀྱི་རྒྱུ་ནོར་དང་ཚེ་སྲོག་ཕངས་མེད་བློས་གཏང་བར་བྱ་ཞེས་པའོ། །འོན་ཀྱང་། ཁོ་ཚོས་ལས་རྒྱུ་འབྲས་ཀྱི་དོན་དུ་རྒྱུ་འབྱོར་དབང་ཐང་དང་དངོས་པོའི་ལོངས་སྤྱོད་དག་བློས་གཏང་སྲིད་དམ་ཞེ་ན། གཏན་ནས་མི་སྲིད་དེ། དཔེར་ན། གུས་པར་འོས་པའི་ཆོས་དཔོན་ལྗོན་ཝེ་སིན་མཆོག་གིས་ཀྱང་དེའི་སྐོར་གྱི་ཚོགས་བཤད་ཁྱོན་ནས་གནང་མྱོང་མེད་པ་ལྟ་བུ་རེད། དུས་དེར། ཁོང་སྤྱི་ཁྱབ་ཆེན་མོའི་རྗེས་སུ་འབྲངས་འདུག
དཀར་བོང་བོང་གི་སྨ་ར་རིང་པོ་ཤིག་ཤིག་འགུལ་གྱིན་དུ། དབྱིན་ཀེ་ལན་གསར་མའི་གནམ་གཤིས་ལ་གཞིགས་ན་ཤིང་ཏོག་ལི་དང་ཁམ་བུ་སྐྱེ་ཐུབ་ཚུལ་དང་། རྒུན་འབྲུམ་སྨུག་པོ་ཡང་སྒོ་རའི་ཉིན་ཕྱོགས་ཀྱི་རྩིག་པའི་ངོས་སུ་བཏབ་ན་སྨིན་ཐུབ་ཚུལ་སོགས་གསུང་གིན་འདུག དབྱིན་ཇིའི་ཆོས་ཚོགས་ཀྱི་གྱ་ནོམ་པའི་འཚོ་བཅུད་བཞིབས་ཏེ་ནར་སོན་པའི་ཆོས་དཔོན་རྒན་འཁོགས་ཁོང་ནི་འདུལ་ཁྲིམས་དང་མཐུན་པའི་འདོད་ཡོན་ལོངས་སྤྱོད་ལ་དམིགས་བསལ་གྱི་དགའ་མོས་ཆེ། ཁོང་གིས་འཆད་ཁྲིད་སྟེགས་བུའི་སྟེང་དུ་ཚོགས་བཤད་གནང་དུས་སམ། ཡང་ན་ལྕམ་ཧ་སི་ཐིར་པེ་རན་ལྟ་བུའི་ཉེས་ཅན་རྣམས་ལ་བརྒྱ་འདུས་སྟོང་ཚོགས་མདུན་དུ་ཁ་རྡུང་གཏོང་དུས་ཇི་འདྲའི་གཏུམ་དྲག་ཆེ་ན་ཡང་།
དུས་རྒྱུན་འཚོ་བའི་ཁྲོད་དུ་ཞི་འཇམ་དང་སྙིང་རྗེ་ཆེ་བའི་དབང་གིས་མི་རྣམས་ཁོང་ལ་ཤིན་ཏུ་དད། ཚུལ་དེ་ནི་ཁོང་དང་མི་རབས་གཅིག་པའི་ཆོས་ལུགས་པའི་ཁྲོད་དུ་མཐོང་དཀོན་པོ་རེད།
སྤྱི་ཁྱབ་ཆེན་མོ་དང་ཆོས་དཔོན་ལྗོན་ཝེ་སིན་གཉིས་ཀྱི་རྗེས་སུ་ད་དུང་མི་གཉིས་འབྲངས་འདུག གཅིག་ནི་ཚང་མས་མཁྱེན་གསལ་ལྟར་དེ་སྔོན་མི་ཚོགས་ཁྲོད་ལྕམ་ཧ་སི་ཐིར་པེ་རན་ལ་ཚ་འདྲི་བྱ་མ་འདོད་པའི་ཆོས་དཔོན་དེམ་སི་དེ་ཡོབ་ལགས་ཡིན་པ་དང་།
ཅིག་ཤོས་ནི་སྨན་པ་ཝ་ཏི་ཕྲི་ལིན་བོ་ཐི་རེད། གསོ་དཔྱད་ལ་མཁས་པའི་སྨན་པ་དེ་གྲོང་རྡལ་དུ་གཞིས་ཆགས་ནས་ལོ་གཉིས་གསུམ་ཙམ་འདས་ཟིན། བཤད་ཚུལ་ལྟར་ན། མཁས་པ་དེ་སྔར་ནས་ལོ་ན་གཞོན་པའི་ཆོས་དཔོན་དེམ་སི་དེ་ཡོབ་ལགས་ཀྱི་གྲོགས་པོར་གྱུར་ཟིན་པ་ཙམ་མ་ཟད་ཁོང་གི་སྨན་པ་ཡང་ཡིན་སྐད། ཆོས་དཔོན་ལོ་གཞོན་ཁོང་གིས་རྟག་པར་ཆོས་ཚོགས་ཀྱི་ཕྱག་ལས་ཐད་སྐུ་ཚེགས་བཞེས་དྲགས་ནས་སྙུན་གཞི་དྲག་པོས་བཟུང་ཡོད་འདུག
མགྲོན་པོའི་སྔོན་དུ་སྐྱོད་པའི་སྤྱི་ཁྱབ་ཆེན་མོ་རྡོ་སྐས་ལ་འཛེགས་ཏེ་ཚོམས་ཁང་གི་ཤེལ་དྲའི་སྒོ་ཕྱེ་པ་ན་མིག་མདུན་གྱི་མུ་ཏིག་དཀར་ཆུང་མཐོང་སོང་། ཡིན་ཡང་། ལྕམ་ཧ་སི་ཐིར་པེ་རན་གྱི་གཟུགས་པོ་དྲ་ཡོལ་གྱི་གྲིབ་མས་བསྒྲིབས་ཡོད་པས་མ་མཐོང་།
“ལྷན་རྒྱས། འདི་ག་རེ་རེད་དམ།” སྤྱི་ཁྱབ་ཆེན་མོས་ཧང་སང་བའི་ཉམས་དང་བཅས་མིག་མདུན་གྱི་ཕྲུ་གུ་དམར་ཆུང་དེར་ཅེ་རེར་ལྟ་བཞིན་མུ་མཐུད་དུ། “ཤ་དར་ཁྲག་དར་གྱི་གཞོན་ནུའི་དུས་སྐབས་སུ་མ་གཏོགས་ཕྲུ་གུ་འདི་འདྲ་ཞིག་མཐོང་མྱོང་མེད།
འགྲེམ་སིན་དབང་སྒྱུར་དུས་སྐབས་སུ། ང་རང་རྟག་པར་རྒྱལ་པོའི་ཕོ་བྲང་དུ་འདྲ་འབག་བྲོ་ཚོགས་ལ་ཞུགས་པའི་གཟིགས་སྐྱོང་ཐོབ་མྱོང་། དུས་དེར། དུས་སྟོན་གུང་གསེང་གི
ཉིན་མོར། རྒྱུན་པར་འདི་འདྲའི་འདྲེ་ཕྲུག་པྲ་ཆལ་ཁྱུ་དང་ཁྱུ་བྱས་ཏེ་ས་རྒྱུག་གནམ་རྒྱུག་བྱེད། ང་ཚོས་ཕྲུ་གུ་དེ་ཚོར ་རྩེད་མཚར་མཁན’'ཞེས་འབོད་བཞིན་ཡོད། ཡིན་ཡང་ངའི་ཚོམས་ཁང་དུ་འདི་འདྲའི་མགྲོན་པོ་ཞིག་ག་དུས་འཛུལ་བ་ཡིན་ནམ” ཟེར།
“ཨ་ཙི། ཨ་ཙི། དངོས་གནས་རེད་འདུག” བྱམས་སེམས་ཅན་གྱི་ཆོས་དཔོན་ལྗོན་ཝེ་སིན་གྱིས་ཀྱང་སྐད་ཤོར་སོང་། ཁོས་མུ་མཐུད་དུ། “སྤུ་སྒྲོ་དམར་ལྷང་ལྷང་གི་བྱིའུ་ཆུང་འདི་བྱ་རིགས་གང་ཞིག་ཡིན་ནམ། ནམ་རྒྱུན་ཉི་མའི་འོད་ཟེར་སྒེའུ་ཁུང་ལས་འཕྲོས་ཡོང་སྟེ་པང་གཅལ་ངོས་སུ་འོད་སྣང་སེར་པོ་དང་དམར་པོས་ཁྱབ་དུས། བདག་གིས་འདི་ལྟའི་གཟུགས་བརྙན་མཐོང་མྱོང་། ཡིན་ཡང་དེ་ནི་ཕ་ས་ཕ་ཡུལ་གྱི་གནས་ཚུལ་རེད། ཝ་ཡེ། ཕྲུ་གུ། ཁྱོད་སུ་ཡིན་ནམ། ཁྱོད་ཀྱི་ཨ་མས་ཁྱོད་ལ་ལྭ་བ་ཁྱད་མཚར་འདི་འདྲ་གཡོགས་དོན་ག་རེ་ཡིན་ནམ། ཁྱོད་ཡེ་ཤུའི་ཆོས་ལུགས་ལ་དད་མཁན་གྱི་ཕྲུ་གུ་ཡིན་ནམ། ཁྱོད་ཀྱིས་ཆོས་ཀྱི་བསླབ་བྱའི་དྲི་བ་དྲིས་ལན་བསླབས་མྱོང་ངམ། ཁྱོད་ནི་ངན་རེངས་ཀྱི་འདྲེ་ཕྲུག་པྲ་ཆལ་ཞིག་ཡིན་པ་འདྲ། ངེད་ཅག་གི་སེམས་སུ། འདྲེ་ཕྲུག་པྲ་ཆལ་དེ་ཚོ་རོམ་གྱི་གནམ་བདག་ཆོས་ལུགས་ཀྱི་ཤུལ་ལུས་ཅ་དངོས་དང་ལྷན་དུ་དབྱིན་ཀེ་ལན་རྙིང་མར་བསྐྱུར་ཟིན་ཡོད་སྙམ་ཡང་བསམ་ཚུལ་དེ་ནོར་ཡོད་པ་འདྲ” ཟེར།
“ང་ནི་ཨ་མའི་ཕྲུ་གུ་ཡིན། ངའི་མིང་ལ་མུ་ཏིག་དཀར་ཆུང་ཟེར་གྱི་ཡོད།” གཟུགས་བརྙན་དམར་ཆུང་དེས་དེ་སྐད་ལན་བཏབ་སོང་།
“མུ་ཏིག་དཀར་ཆུང་ཟེར་རམ། ཕ་ལམ་དམར་ཆུང་ཞེས་ན་འཚམས་པོ་རེད། ཡང་ན་བྱུ་རུ་དམར་ཆུང་ཟེར་དགོས་འདུག ཁྱོད་ཀྱི་ལྭ་བའི་ཚོས་གཞིའི་ངོས་ནས་བཤད་ན། མ་མཐའ་ཡང་སེ་རྒོད་དམར་ཆུང་ཟེར་དགོས་འདུག” ཆོས་དཔོན་ལོ་ལོན་དེས་ལག་པ་ཡ་གཅིག་བསྲིངས་ཏེ་མུ་ཏིག་དཀར་ཆུང་གི་འགྲམ་པར་རེག་རྩིས་བྱས་ཀྱང་ངལ་བ་འབྲས་མེད་དུ་གྱུར་པས། ཁོས་མུ་མཐུད་དུ། “ཁྱོད་ཀྱི་ཨ་མ་ག་བར་ཕྱིན་སོང་། འོ། ད་ངས་ཤེས་སོང་།” དེ་ལྟར་ཟེར་ཞོར་སྤྱི་ཁྱབ་ཆེན་མོའི་ཕྱོགས་སུ་འཁོར་ཏེ་སྐད་ཆུང་ངུས། “ང་ཚོས་གྲོས་ཁ་བྱེད་ཀྱིན་པའི་ཕྲུ་གུ་དེ་མོ་རང་ཡིན་ཚོད་འདུག གཟིགས་དང་།
བུད་མེད་ལས་ངན་དེ་ཡང་འདིར་འདུག ཡིན་རྒྱུ་ནི་ལྕམ་ཧ་སི་ཐིར་པེ་རན་གྱི་ཕྲུ་གུ
ཡིན་འདུག” ཟེར།
སྤྱི་ཁྱབ་ཆེན་མོས་སྐད་གཟེངས་མཐོན་པོས། “ཡིན་གྱི་མ་རེད། ཕྲུ་གུ་འདི་འདྲ་ཞིག་གི་ཨ་མ་ནི་ལྭ་བ་དམར་པོ་གྱོན་མཁན་ཞིག་ཡིན་ངེས་རེད། པ་པི་ལིམ་གྱི་བུད་མེད་དེ
རིགས་ཤིག་ཡིན་ངེས་རེད། གང་ལྟར་ཡང་། མོ་རང་ཡོང་བ་སྟབས་ཡག་སོང་། ངེད་ཅག་གིས་ད་ལྟ་ཉིད་ལ་མོའི་དོན་དག་ཐག་གཅད་པར་བྱའོ” ཟེར།
སྤྱི་ཁྱབ་ཆེན་མོ་པེ་ལིན་ཧམ་གོམ་ཞེང་ཆེན་པོས་ཚོམས་ཁང་དུ་འཛུལ་ཅིང་། མགྲོན་པོ་གསུམ་ཁོའི་རྗེས་སུ་འབྲངས།
“ལྕམ་ཧ་སི་ཐིར་པེ་རན།” ཁོས་དེ་སྐད་བོས་ཤིང་བྲང་ཁར་ཡིག་འབྲུ་དམར་པོ་བཙེམས་པའི་བུད་མེད་དེར་ཕུར་ཚུགས་སུ་བལྟས་ཏེ་ན་རེ། “ཉེ་ཆར། ང་ཚོས་ཐེངས་དུ་མར་ཁྱོད་ཀྱི་སྐོར་གྲོས་ཁ་བྱས་པ་ཡིན། ལས་དོན་ཐག་གཅོད་ཀྱི་དབང་ཆ་ཡོད་མཁན་ངེད་ཅག་གི་བསམ་ཚུལ་ལྟར་ན། ཐོག་མཐའ་མེད་པའི་རྣམ་ཤེས་ཤིག་གམ་ཕྲུ་གུ་འདི་འདྲ་ཞིག་སྡིག་ཉེས་ཀྱི་འདམ་རྫབ་ཏུ་ཚུད་པའི་མི་ཞིག་ལ་སྙོར་སྐྱོང་བྱ་རུ་འཇུག་པ་ནི་ལས་རྒྱུ་འབྲས་དང་མི་འཚམས་པ་ཞིག་རེད་བསམ་གྱི་འདུག ཁྱོད་ཀྱིས་ཤོད་དང་། དེ་འདྲ་མ་རེད་དམ། ཁྱོད་ཀྱིས་བསམ་བློ་ཐོངས་དང་། གལ་ཏེ་ཕྲུ་གུ་འདི་ཁྱོད་དང་ཁ་ཕྲལ་ཏེ། བབ་ཆགས་ཀྱི་ལྭ་བ་ལུས་ལ་གཡོགས། གཟབ་ནན་གྱི་སྤྱོད་ལམ་ལ་སྦྱངས་པ་བྱས། འཇིག་རྟེན་དང་འཇིག་རྟེན་ལས་འདས་པའི་བདེན་ལུགས་རྒྱུད་ལ་གོམས་པར་བྱས་ཚེ། ཕྲུ་གུའི་ཚེ་འདི་ཕྱིའི་འདུན་མ་འགྲུབ་ངེས་པ་མ་རེད་དམ། ཡང་གཅིག་བཤད་ན། དེའི་ཐད་ནས་ཁྱོད་ཀྱིས་རང་གི་ཕྲུ་གུར་ག་རེ་སྦྱིན་ནུས་སམ” ཟེར།
“ངས་ནི་འདི་ལས་ཐོབ་པའི་བསླབ་བྱ་ཐམས་ཅད་རང་གི་བུ་མོ་ལ་རྟོགས་པར་བྱ་ནུས།”
ལྕམ་ཧ་སི་ཐིར་པེ་རན་གྱིས་རང་གི་བྲང་ཁའི་ཡིག་འབྲུ་དམར་པོ་དེ་ལ་མཛུབ་མོ་བཙུགས་ནས་དེ་སྐད་ལན་བཏབ།
“བུད་མེད་ཨང་། དེ་ནི་ཁྱོད་ཀྱི་ངོ་ཚའི་མཚོན་རྟགས་རེད། ཏག་ཏག་ཡིག་འབྲུ་དེའི་སྡིག་གྲིབ་ལ་འཇིགས་པའི་དབང་གིས་ང་ཚོས་ཕྲུ་གུ་མི་གཞན་ལ་སྤྲོད་རྩིས་བྱེད་པ་མིན་ནམ།” སྤྱི་ཁྱབ་ཆེན་མོས་གཟབ་ནན་ངང་དེ་སྐད་ཟེར།
“དེ་ལྟ་ན་ཡང་།” ལྕམ་ཧ་སི་ཐིར་པེ་རན་གྱི་གདོང་མདོག་སྐྱ་ཐག་ཆོད་འདུག་ན་ཡང་ལྷོད་ལ་དབབ་ཅི་ཐུབ་ཀྱིས། “ཡིག་འབྲུ་དམར་པོ་འདིས་དུས་དང་རྣམ་པ་ཀུན་ཏུ་ང་ལ་བསླབ་བྱ་བཏང་ཞིང་གཏོང་མུས་ཡིན། ཐོབ་དང་འཐོབ་མུས་ཀྱི་བསླབ་བྱ་འདི་དག་གིས་བདག་ལ་ཕན་ཐོགས་ཆེར་མི་འབྱུང་ཡང་སྲིད་མོད། འོན་ཀྱང་ངའི་བུ་མོའི་བློ་རིག་རྒྱས་པ་དང་རྒྱུ་དག་བཟང་པོ་ཡོང་བར་ཕན་ཐོགས་ཆེན་པོ་འབྱུང་ངེས་ཡིན” ཟེར།
“ང་ཚོས་གཟབ་ནན་ཆེན་པོས་ཁྲུན་ཐག་གཅད་ངེས་ཡིན། ང་ཚོས་ཐག་གཅད་བྱའི་དོན་དག་གང་དང་གང་ལ་ཡང་སྔ་འདང་ཕྱི་འདང་བརྒྱབ་རྗེས་གཞི་ནས་ཁྲུན་ཐག་གཅོད་ཀྱི་ཡོད། སྐུ་ཞབས་ལྗོན་ཝེ་སིན་ལགས་སུ་ཞུ་རྒྱུར། ཁྱེད་ཀྱིས་མུ་ཏིག་དཀར་ཆུང་དུ་འབོད་པའི་བུ་མོ་འདི་ལ་ན་ཚོད་དང་མཐུན་པའི་ཡེ་ཤུའི་ཆོས་ལུགས་ཀྱི་བློ་སྦྱོང་ཡོད་མེད་ལ་ཚོད་བརྟག་ཅིག་གནོངས་དང་།” སྤྱི་ཁྱབ་ཆེན་མོས་དེ་སྐད་ལབ་སོང་།
སྤྱི་ཁྱབ་ཆེན་མོའི་སྐད་ཆ་ཐོས་འཕྲལ་ལོ་ན་བགྲེས་པའི་ཆོས་དཔོན་ཁོང་རྐུབ་སྟེགས་སྟེང་དུ་བསྡད་ཅིང་ལག་ཡ་གཅིག་ཕར་བསྲིངས་ཏེ་མུ་ཏིག་དཀར་ཆུང་རང་གི་པུས་མོའི་བར་དུ་སྡོད་འཇུག་དགོས་བསམས། འོན་ཀྱང་ཕྲུ་གུ་དེར་རང་གི་ཨ་མ་མ་གཏོགས་གཞན་སུས་ཀྱང་བྱམས་པོ་བྱས་མྱོང་མེད་ཙང་། དོགས་འདྲོག་ཆེན་པོ་ལངས་ནས་དེ་མ་ཐག་ཡངས་པོར་ཕྱེ་ཡོད་པའི་སྒོ་ལས་ཐོན་ཏེ་རྡོ་སྐས་ཆེས་འགབ་མའི་སྟེང་དུ་བྲོས་སོང་། ཕར་བལྟས་ཚོད་ཀྱིས་སྒྲོ་སྤུ་མཚར་སྡུག་ལྡན་པའི་ཚ་བའི་ཁུལ་གྱི་རི་བྱིའུ་ཞིག་དོགས་འདྲོག་ཆེན་པོས་ནམ་མཁར་འཕུར་བའི་གྲ་སྒྲིག་ཨང་གསར་བྱས་ཏེ་བསྡད་ཡོད་པ་དང་ཀུན་ནས་མཚུངས། ཕྲུ་གུའི་སྤྱོད་སྟངས་དེས་ཆོས་དཔོན་ལྗོན་ཝེ་སིན་ཧང་སང་བར་བྱས་སོང་། རྒྱུ་མཚན་ནི་ནམ་རྒྱུན་ཡིན་ན་ཁོའི་སྤོ་བོ་བགྲེས་པོའི་ཆ་བྱད་དེར་ཕྲུ་གུ་རྣམས་ཤིན་ཏུ་དགའ
པོ་བྱེད་པས་རེད། མུ་ཏིག་དཀར་ཆུང་ཁོང་གི་འཁྲིས་སུ་བཅར་འདོད་མ་བྱས་ན་ཡང་ཀུན་སྤྱོད་ཚོད་བརྟག་གི་བྱ་བ་འཆར་ཅན་དུ་སྤེལ་སོང་།
“མུ་ཏིག་དཀར་ཆུང་།” ཁོང་གིས་གཟབ་ནན་ཆེ་མདོག་གིས་བཤད་དོན། “ཁྱོད་ཀྱིས་སློབ་སྟོན་ལ་ནན་ཏན་གྱིས་མཉན་འོས། དེ་ལྟར་བྱས་ཚེ་ད་གཟོད་ནར་སོན་རྗེས་རིན་ཐང་གཞལ་མེད་ཀྱི་རིན་པོ་ཆེའི་ཕྲེང་བ་མགུལ་བར་གདགས་ཐུབ། ངའི་བུ་མོ། ཁྱོད་རང་སུས་བསྐྱེད་པ་ཡིན་ནམ། ང་ལ་ཤོད་དང” ཞེས་དྲིས།
མུ་ཏིག་དཀར་ཆུང་ལ་མཚོན་ན། རང་ཉིད་ཀྱི་བྱེད་པོ་སུ་ཞིག་ཡིན་མིན་སྐོར་གསལ་ཐིང་ཐིང་ཤེས་ཀྱི་ཡོད་དེ། ལྕམ་ཧ་སི་ཐིར་པེ་རན་ནི་དད་འདུན་མི་ཕྱེད་པའི་ཡེ་ཤུའི་རྗེས་འཇུག་པའི་ཁྱིམ་དུ་སྐྱེས་ཤིང་ནར་སོན་པའི་དབང་གིས། ཁོང་གིས་དེ་སྔོན་ཕྲུ་གུར་དཀོན་མཆོག་གི་སྐོར་དང་དེ་འབྲེལ་གྱི་ཚུལ་ལུགས་མང་པོ་ཞིག་ལབ་གླེང་བྱས་མྱོང་ཡོད་པ་རེད།
དེ་བས། མུ་ཏིག་དཀར་ཆུང་ལོ་གསུམ་ལས་སོན་མེད་ན་ཡང་གནས་ལུགས་མང་པོ་ཤེས་ཀྱི་ཡོད། གལ་སྲིད《དབྱིན་ཀེ་ལན་གསར་མའི་བྱིས་པ་འཇུག་སྒོ》དང《ཝེ་སི་མེ་སི་ཏི་ཆོས་ཁངགི་ལྟ་དགོངས་དྲིས་ལན》 གཉིས་ཀྱི་ནང་དོན་སྐོར་ནས་དྲི་བ་འདོན་པའི་དབང་དུ་བཏང་ན་ཡང་། མོས་ཁྱོན་ནས་མཐོང་མྱོང་མེད་པའི་བསྟན་བཅོས་དེ་གཉིས་སྐོར་ནས་དྲིས་ལན་ཆུ་རྒྱུག་རྒྱུག་གདབ་ཐུབ་པ་གདོན་མི་ཟ། སྤྱིར་ཕྲུ་གུ་ཚང་མར་རང་ཤེད་ཚ་པོ་གང་འཚམས་ཡོད་པ་དང་། མུ་ཏིག་དཀར་ཆུང་ནི་ཕྲུ་གུ་གཞན་ལས་ལྡབ་འགྱུར་གྱིས་རང་ཤེད་ཚ་པོ་ཡོད། ནང་སྒོས་སུ་རྒྱུན་ལྡན་མ་ཡིན་པའི་གནས་སྐབས་དེ་འདྲར་སུ་དང་གང་གིས་ཀྱང་མོར་ཁ་ལོ་བསྒྱུར་ཐུབ་རེ་སྐན། གཅིག་བྱས་ན་མོས་ཡིན་མིན་གྱི་ལན་གང་ཡང་རྒྱག་མི་སྲིད་པའམ། ཡང་ན་དངངས་འཚབ་སྐྱེས་ཏེ་སྐད་ཆ་འཆད་ནོར་འཆོར་སྲིད། ཆོས་དཔོན་ལྗོན་ཝེ་སིན་གྱིས་ཡང་འདྲི་བསྐྱར་འདྲི་ཇི་ཙམ་བྱས་ཀྱང་མུ་ཏིག་དཀར་ཆུང་གིས་གུས་ཞབས་མེད་པའི་སྒོ་ནས་མཛུབ་མོ་ཁ་ནང་དུ་བཅུག་སྟེ་སྡོད་པ་ལས་ཡིན་མིན་གྱི་ལན་གང་ཡང་མ་བརྒྱབ། མཇུག་མཐར། མོ་རང་ལ་སྐྱེད་མཁན་ནམ་བྱེད་པོ་གང་ཡང་མེད། ཨ་མས་བཙོན་ཁང་སྒོ་འགྲམ་གྱི་སེ་རྒོད་མེ་ཏོག་ཕོན་པོ་ལས་བཏོགས་ཏེ་ཡོང་བ་ཡིན་ཞེས་སྨྲས་སོ། །
མུ་ཏིག་དཀར་ཆུང་གི་ཀླད་པའི་ནང་དུ་སྟོང་འདང་དེ་འདྲ་ཞིག་འཁོར་དོན་ནི། ཕལ་ཆེར་གནས་སྐབས་དེར་མོ་རང་སྤྱི་ཁྱབ་ཆེན་མོའི་སྒོ་རའི་ནང་གི་སེ་རྒོད་མེ་ཏོག་དེ་ཚོ་དང་ཐག་ཉེ་པོ་ཡོད་པའི་དབང་གིས་ཡིན་པའམ། ཡང་ན་སྔོན་ཏག་ཏག་ལ་བཙོན་རའི་སྒོ་འགྲམ་བརྒྱུད་ཡོང་དུས་སེ་རྒོད་མེ་ཏོག་ཕོན་པོ་དེ་མཐོང་བའི་བག་ཆགས་ཀྱི་དབང་གིས་ཡིན་ཡང་སྲིད།
སྨན་པ་ཝ་ཏི་ཕྲི་ལིན་བོ་ཐི་ཡིས་འཛུམ་ཆུང་དམུལ་དམུལ་ངང་འཁྲིས་ཀྱི་ཆོས་དཔོན་ལོ་གཞོན་དེམ་སི་དེ་ཡོབ་ལགས་ཀྱི་རྣ་ལམ་དུ་ཤུབ་བུར་ཅི་ཞིག་ལབ་ཀྱིན་འདུག ལྕམ་ཧ་སི་ཐིར་པེ་རན་གྱིས་ཀྱང་དབང་མེད་དུ་སྨན་པ་དེར་ལྟ་ཙམ་བྱས། མ་སྨད་གཉིས་ཀྱི་ལས་དབང་ལ་གཞན་གྱིས་ཅི་འདོད་ཁྲུན་ཐག་གཅོད་པའི་གནད་འགག་གི་སྐབས་ཐོག་དེ་ལྟ་བུར་ཡང་། སྨན་པ་དེའི་གདོང་གི་འགྱུར་ལྡོག་ཆེན་པོ་དེས་མོ་རང་ཧང་སང་བར་བྱས། ཁོ་གཉིས་ཐོག་མར་རྒྱུས་འདྲིས་བྱུང་བའི་དུས་དང་བསྡུར་ཚེ། ཁོ་རང་རྒས་ཉམས་ཀྱིས་ཡོངས་སུ་ཟིན་འདུག ནག་རོག་རོག་གི་ཤ་མདངས་ལ་སྔར་བས་ཀྱང་བཀྲག་མདངས་ཀྱིས་སྟོངས་ཤིང་། ཕྲག་པ་གཡས་གཡོན་གཉིས་ལ་སྔར་བས་ཀྱང་མཐོ་དམའ་ཤོར་ཡོད་པའི་ཉམས་སྣང་སྟེར། ཁོ་གཉིས་ཀྱི་མིག་མདངས་གདོང་ག་ཐེབས་ཙམ་བྱས་པའི་སྐད་ཅིག་མར། ལྕམ་ཧ་སི་ཐིར་པེ་རན་དེ་ལ་གཡོལ་ཏེ་དམིགས་པ་ཡོད་ཚད་མིག་མདུན་གྱི་དོན་དག་ལ་གཏད།
“ཞེད་སྣང་ལ་ཨང་། ལོ་གསུམ་ལ་སོན་ཟིན་པའི་ཕྲུ་གུ་ཞིག་གིས་རང་ཉིད་ཀྱི་བྱེད་པོ་སུ་ཞིག་ཡིན་མིན་ཙམ་ཡང་ཤེས་ཀྱི་མི་འདུག ཚུལ་འདིར་གཞིགས་ན། མོས་རང་ཉིད་ཀྱི་རྣམ་ཤེས་དང་། ད་ལྟ་བའི་སྡིག་ཉེས་དང་། མ་འོངས་པའི་ལས་དབང་སྐོར་གང་ཡང་ཤེས་ཀྱི་མེད་པ་ཐག་གིས་ཆོད། རྣམ་པ་ལྷན་རྒྱས། ངས་བལྟས་ན་ང་ཚོས་སྐད་ཆ་གང་ཡང་འདྲི་དགོས་མི་འདུག” རེ་ཞིག་ཧ་ལས་ཧོན་ཐོར་གྱི་ངང་དུ་ཡོད་པའི་སྤྱི་ཁྱབ་ཆེན་མོ་ཧོབ་སྟེ་སད་པ་ལྟར་དེ་སྐད་ལབ་སོང་།
ལྕམ་ཧ་སི་ཐིར་པེ་རན་གྱིས་ལག་པས་བསྙབས་ཐེངས་གཅིག་གིས་མུ་ཏིག་དཀར་ཆུང་བཟུང་ཞིང་ཤུགས་ཆེན་པོས་རང་གི་པང་དུ་བཏབ་སྟེ། གཏུམ་དྲག་གི་ཉམས་དང་བཅས་དྭངས་གཙང་ཆོས་ལུགས་པའི་སྲིད་འཛིན་མི་དྲག་བགྲེས་པོ་དེའི་ཁ་གཏད་དུ་འགྲེང་བསྡད། སྐྱབས་མེད་དཔུང་མེད་ཀྱི་མོ་རང་འཇིག་རྟེན་འདིས་ཁེར་ཧྲེང་ངེར་བསྐྱུར་ཟིན་ཡང་། མོའི་ཚེ་གཅིག་ལུས་གཅིག་གི་རིན་པོ་ཆེ་ཉག་གཅིག་ཡིན་པའི་བུ་མོ་ཁོ་ནས་མོ་རང་གི་སེམས་ཁོང་ལ་གསོན་ཤུགས་སྦྱིན་གྱིན་ཡོད། མོའི་སེམས་སུ། འཇིག་རྟེན་ལ་ཕྱིར་རྒོལ་བྱས་ཆོག་ཆོག་གི་ཐོབ་ཐང་རང་ཉིད་ལ་བརྒྱ་ཆའི་བརྒྱ་ཡོད་པས་ན། དེའི་དོན་དུ་འཆི་བ་སྲོག་ལ་ཐུག་ཀྱང་འགྱོད་པ་མེད་སྙམ།
“ཕྲུ་གུ་འདི་དཀོན་མཆོག་གིས་བདག་ལ་གནང་བྱུང་། ཁོང་གིས་བདག་ལ་ཕྲུ་གུ་འདི་གནང་དོན་ནི་ཁྱོད་ཚོས་ངའི་ས་ནས་ཕྲོགས་པ་ཡོད་ཚད་ལ་སྐྱིན་ཚབ་བསབ་པའི་ཆེད་དུ་རེད། བུ་མོ་ནི་བདག་གི་སེམས་རྟེན་དང་མནར་གཅོད་གཉིས་ཀ་ཡིན་ཏེ། བུ་མོའི་དབང་གིས་ང་རང་གསོན་པོར་སྡོད་དགོས་བྱུང་བ་ཡིན་ལ། བུ་མོའི་དབང་གིས་ང་ཡིས་འདི་ལྟའི་མནར་གཅོད་མྱོང་དགོས་བྱུང་བའང་ཡིན། ལྷན་རྒྱས་ཀྱིས་གཟིགས་མ་བྱུང་ངམ།
མོ་རང་ནི་ཡིག་འབྲུ་དམར་པོ་དེ་རང་རེད། ཧེ་བག་ནི་ཡིག་འབྲུ་དེ་ལས་གཅེས་སུ་འོས་པ་ཙམ་རེད། རྣམ་སྨིན་གྱི་འབྲས་བུ་དེས་བདག་ལ་བརྒྱ་འགྱུར་སྟོང་འགྱུར་གྱི་སྒོ་ནས་ཉེས་ཆད་བཅད་དང་གཅོད་ཀྱིན་ཡོད། ཁྱོད་ཅག་གིས་ངའི་བུ་མོ་འཕྲོག་རྩིས་མ་བྱེད་ཅིག བུ་མོ་འཕྲོག་འདོད་ན་སྔོན་ལ་ངའི་སྲོག་ཕྲོགས་ཤིག” ལྕམ་ཧ་སི་ཐིར་པེ་རན་གྱིས་སྐད་གཟེངས་མཐོན་པོས་དེ་སྐད་བཤད།
“ལས་སྣང་མ་དག་པའི་བུད་མེད་གླེན་མ་ཨང་། ང་ཚོས་ཕྲུ་གུ་འདི་སྙོར་སྐྱོང་ཡག་པོ་བྱ་ངེས་ཡིན། ཁྱོད་ཀྱི་སྙོར་སྐྱོང་ལས་ལྡབ་འགྱུར་གྱིས་ཡག་གི་རེད།” ཆོས་དཔོན་བགྲེས་པོས་དེ་ལྟར་ཁ་ཏ་བྱས།
“ཕྲུ་གུ་འདི་དཀོན་མཆོག་གིས་བདག་ལ་གནང་བྱུང་།” ལྕམ་ཧ་སི་ཐིར་པེ་རན་གྱིས་སྔར་བས་ཀྱང་སྐད་ཆེན་པོ་ཕྱུང་སྟེ་ཧ་ལམ་སྐད་ཅོར་རྒྱག་པའི་ཚུལ་གྱིས། “བདག་མ་ཤི་བར་དུ་བུ་མོ་བློས་གཏང་མི་སྲིད" ཟེར། མཚམས་དེར་གློ་བུར་ཆོས་དཔོན་དེམ་སི་དེ་ཡོབ་ལགས་ཀྱི་ཕྱོགས་སུ་ཁ་འཁོར་བྱུང་། དེའི་སྔོན་ལ་ཆོས་དཔོན་ལོ་གཞོན་དེར་མིག་གིས་ལྟ་ཙམ་ཡང་བྱས་མེད། མོས་མུ་མཐུད་དུ། “ཁྱེད་ཀྱིས་བདེན་གཏམ་ཞིག་བརྗོད་རོགས། ཁྱེད་རང་སྔོན་མ་བདག་གི་སློབ་དཔོན་གནང་མྱོང་བ་མིན་ནམ། ཁྱེད་ཀྱིས་དེ་སྔོན་བདག་གི་བླ་སྲོག་འགན་ལེན་གནང་མྱོང་བ་མིན་ནམ། ཁྱེད་རང་གཞན་སུ་ལས་ཀྱང་བདག་ལ་རྒྱུས་འདྲིས་ཆེ། སྙིང་དང་འདྲ་བའི་བུ་མོ་ལག་ནས་ཤོར་ཚེ་བདག་ཇི་ལྟར་འཚོ། ངའི་ཕྱོགས་ནས་བདེན་གཏམ་ཞིག་བརྗོད་རོགས། ཁྱེད་ཀྱི་ཐུགས་རྒྱུད་ན་ཁོ་ཚོར་མེད་པའི་བྱམས་དང་སྙིང་རྗེ་མཆིས། ཁྱེད་ཁོ་ནས་བདག་གི་འདོད་འདུན་མཁྱེན་ལ། ཁྱེད་ཁོ་ནས་ཨ་མ་ཞིག་ལ་ཁེ་དབང་ག་རེ་ཡོད་མེད་མཁྱེན། དེ་བས་ཀྱང་། ཁྱེད་ཁོ་ནས་ཨ་མ་ཞིག་ལ་ཕྲུ་གུ་དང་ཡིག་འབྲུ་དམར་པོ་གཉིས་མ་གཏོགས་གང་ཡང་ལྷག་མེད་པའི་དུས་སུ་ཁེ་དབང་དེ་བརྩོན་ལེན་གྱི་བློ་རྩ་ཇི་འདྲ་བརྟན་པའང་མཁྱེན་སྲིད། ཁྱེད་ཀྱིས་ཐུགས་སྣང་མཛད་རོགས་ཞུ། ཕྲུ་གུ་མེད་ཚེ་ང་རང་འཚོ་ཐབས་བྲལ། ཐུགས་སྣང་ཡོད་པ་ཞུ” ཞེས་ཞུ་བ་ནན་གྱིས་ཕུལ།
ལྕམ་ཧ་སི་ཐིར་པེ་རན་གྱིས་གདུང་འབོད་ཁྱད་མཚར་བ་དེ་འདྲ་བྱེད་པའི་ཚུལ་ལ་གཞིགས་ན། མོ་རང་འདེད་རྡུང་ཚ་པོའི་དབང་གིས་སྨྱོ་གྲབས་བྱེད་པ་རྟོགས་ཐུབ། ཆོས་དཔོན་ལོ་གཞོན་དེས་ངང་ཚུལ་དེ་ཚོར་བས་མྱུར་སྟབས་ཀྱིས་མདུན་དུ་ཐོན་ཡོང་།
ངོ་གདོང་སྐྱ་ཐག་ཆོད་ཅིང་ལག་ཡ་གཅིག་གིས་སྙིང་ཁ་མར་མནན་འདུག ནམ་རྒྱུན་རྫི་གསང་ཤིན་ཏུ་རྣོ་བའི་སེམས་ཁོང་ལ་གཡོ་སྐྱོམ་ཆེན་པོ་ཐེབས་ཐེངས་རེར་ཁོས་བཟོ་ལྟ་ཁྱད་མཚར་བོ་དེ་འདྲ་སྟོན་སྲིད། དེ་སྔོན་ཚོགས་དབུས་ནས་ལྕམ་ཧ་སི་ཐིར་པེ་རན་ལ་འདྲི་ཞིབ་བྱེད་པའི་སྐབས་དང་བསྡུར་ན། ཁོའི་བཞིན་མདངས་ལྡབ་འགྱུར་གྱིས་ཉམས་ཞིང་སྐྱོ་ཤས་སྔར་ལས་ཆེ་བར་མངོན། གཟུགས་པོའི་བདེ་ཐང་ཉམས་ཞན་དུ་གྱུར་པའི་དབང་གིས་ཡིན་ནམ། ཡང་ན་རྒྱུ་དང་རྐྱེན་གཞན་དག་ཡོད་པ་ཡིན་ནམ། གང་ལྟར་ཁོང་གི་ནག་སྒོར་སྒོར་གྱི་མིག་ཟུང་ཆེན་པོ་དེའི་ནང་དུ། གཏིང་ཕུགས་རིང་ཞིང་འཛད་མཐའ་མེད་པའི་སྡུག་བསྔལ་ལྗིད་ཏིག་གེར་སྤུངས་འདུག
“མོ་རང་གི་སྐད་ཆར་གནས་ལུགས་རྒྱུ་མཚན་འདུག” ཆོས་དཔོན་ལོ་གཞོན་དེས་སྐད་ཆ་ལབ་མགོ་བརྩམས་སོང་། ཁོང་གི་སྐད་ངག་ཅུང་ཟད་འདར་གྱིན་འདུག་ན་ཡང་སྙན་ཆས་ཀུན་ནས་ཕྱུག སྐད་ཤུགས་ཤིན་ཏུ་ཆེ་བས་ཚོམས་ཁང་ཆེན་པོ་དེའི་ནང་དུ་བྲག་ཆ་བསྟུད་མར་མཆེད་འོང་། ཐ་ན་ཁྲབ་རྨོག་ཁོག་སྟོང་དེ་ལས་ཀྱང་བྲག་ཆ་མཆེད་ཀྱིན་པའི་སྣང་བ་སྟེར། “ལྕམ་ཧ་སི་ཐིར་པེ་རན་ལགས་ཀྱི་སྐད་ཆར་བདེན་ཤས་ཆེ་ཞིང་། མོའི་མི་ཕྱེད་བརྩེ་འདང་ཡང་ཚུལ་མཐུན་ལུགས་མཐུན་རེད། དཀོན་མཆོག་གིས་ཕྲུ་གུ་འདི་མོ་རང་ལ་གནང་སྦྱིན་བྱས་པ་ཙམ་མ་ཟད། ཕྲུ་གུའི་ངང་རྒྱུད་དང་འདོད་འདུན་ལ་རྒྱུས་འདྲིས་བྱེད་པའི་ཤེས་རབ་ཀྱང་ཆབས་ཅིག་གནང་ཡོད་པ་རེད། ཕྲུ་གུ་འདིའི་ངང་རྒྱུད་དང་འདོད་འདུན་ཡང་གཞན་དང་མི་འདྲ་བ་ཞིག་འདུག མི་གཞན་སུ་དང་གང་གིས་ཀྱང་མོ་རང་ལྟར་ཕྲུ་གུ་འདི་སྙོར་སྐྱོང་བྱ་ཁག་པོ་རེད། དེ་ཙམ་མ་ཟད། མ་སྨད་འདི་གཉིས་བར་དུ་གཞན་དག་སྤ་བཀོང་བར་བྱེད་པའི་བླ་མེད་ཀྱི་སྟོབས་ཤུགས་ཤིག་ཡོད་པ་གཟིགས་མ་བྱུང་ངམ” ཞེས་བཤད།
“ཨ་རོག བྱམས་སེམས་ཅན་གྱི་ཆོས་དཔོན་དེམ་སི་དེ་ཡོབ་ལགས། ཁྱེད་ཀྱིས་ག་རེ་གསུང་གིན་ཡོད། གསལ་ཁ་གནང་རོགས་ཞུ།” སྤྱི་ཁྱབ་ཆེན་མོས་ཆོས་དཔོན་དེམ་སི་དེ་ཡོབ་ཀྱི་ཚིག་མཚམས་བཅད་ནས་དེ་སྐད་དྲིས།
“དེ་ནི་ང་ཚོས་ཚིག་ཐག་བཅད་ནས་བཤད་ཆོག་པ་ཞིག་རེད།” ཆོས་དཔོན་དེམ་སི་དེ་ཡོབ་ལགས་ཀྱིས་མུ་མཐུད་དུ། “ངེད་ཅག་གིས་དོན་དག་འདི་ཐག་གཅོད་སྟངས་ལ་ཕྱོགས་ངོས་གཞན་ཞིག་ནས་བརྟགས་ཚེ། ཤ་ཁྲག་ལུས་རྟེན་ཡོད་དོ་ཅོག་གི་བྱེད་པོར་གྱུར་པའི་དཀོན་མཆོག་གིས་ཉེས་ལྟུང་ཁས་ལེན་པ་མ་གཏོགས། ཆགས་སྦྱོར་འཆལ་སྤྱོད་དང་བླ་མེད་འདོད་བརྩེ་གཉིས་ལ་ཁྱད་པར་གང་ཡང་འབྱེད་པ་མ་རེད་ཅེས་ང་རང་ཚོས་ཁས་བླངས་ཚར་བ་མ་རེད་དམ། ཕྲུ་གུ་འདི་ནི་ཨ་ཕའི་སྡིག་ཉེས་དང་ཨ་མའི་ངོ་ཚ་འཁྱེར་ཏེ་འཇིག་རྟེན་དཀར་ངོགས་སུ་བསླེབས་པ་ཡིན་ན་ཡང་། དེའི་བྱེད་པོ་དཀོན་མཆོག་ཡིན་པ་སྙོན་དུ་མེད། དཀོན་མཆོག་གིས་ཕྱོགས་དང་ངོས་སྣ་ཚོགས་ནས་ཨ་མར་གོ་སྐོན་བློ་འགུགས་གནང་མུས་རེད། དེ་བས། ཨ་མ་འདིས་རང་ཉིད་ཀྱི་ཁེ་དབང་ལ་འདི་ལྟར་གདུང་འབོད་དྲག་པོ་དང་བརྩོན་ལེན་ཤུགས་དྲག་བྱེད་པ་རེད། མོ་རང་ལ་མཚོན་ན། སྡིག་སྒྲིབ་སྦྱངས་འདོད་ཆེན་པོ་རེད། རང་ཉིད་ལ་ཕྲུ་གུ་གནང་མཁན་གྱི་དཀོན་མཆོག་ལ་བརྟེན་ནས་སྡིག་སྒྲིབ་སྦྱངས་འདོད་པ་རེད། སྔོན་ཏག་ཏག་ལ་མོ་རང་གིས་བཤད་པ་ལྟར། མོས་རྣམ་སྨིན་གྱི་འབྲས་བུ་རང་ཐོག་ཏུ་དབབ་པར་རེ་ཞིང་། དུས་དང་རྣམ་པ་ཀུན་ཏུ་མནར་གཅོད་མི་བཟད་པ་མྱང་བར་རེ་བཞིན་འདུག མ་ཟད་བསམ་ཡུལ་ལས་འདས་པའི་ཚོར་བ་སྡུག་བསྔལ་བ་དག་གིས་ཉིན་མཚན་དུས་དྲུག་ཏུ་ཁབ་ཀྱིས་གཙགས་པ་ལྟར་དགའ་བདེ་ཉི་ཚེ་བ་ཐམས་ཅད་རྩད་ནས་གཞོམ་པར་རེ་ལྟོས་བྱེད། མོའི་འདོད་འདུན་དེ་དག་ཕྲུ་གུ་ལས་ངན་འདིའི་གྱོན་གོས་ལས་ཀྱང་ཕྱིར་མངོན་འདུག་པ་མི་གཟིགས་སམ། ཕྲུ་གུའི་ཆས་གོས་མཐོང་མ་ཉིད་ཀྱིས་མོ་རང་གི་ཀུན་གཞིའི་ངོས་སུ་བཙེམས་པའི་ངོ་ཚའི་མཚོན་རྟགས་དམར་ལྷེབ་བེ་དེ་གཟིགས་ཐུབ་པ་མི་འདུག་གམ” ཟེར།
“ཁྱེད་རང་གིས་ཡག་པོ་གསུངས་སོང་། མ་གཞི་བདག་གི་སེམས་སུ་བུད་མེད་འདིས་ཕྲུ་གུ་ཁ་གཡོར་ས་བྱེད་པ་ལས་དོན་དུ་བསམ་བློ་ཡག་པོ་གང་ཡང་འཁོར་གྱི་ཡོད་པ་མ་རེད་བསམས་བྱུང་།” ཆོས་དཔོན་ལྗོན་ཝེ་སིན་གྱིས་དེ་ལྟར་བསྟོད་བསྔགས་བཏང་སོང་།
“ལགས་སོ། ་དེ་འདྲ་མ་རེད། དེ་འདྲ་མ་རེད། ཁྱེད་རང་ཚོས་བདག་ལ་ཡིད་ཆེས་གནང་ཆོག དཀོན་མཆོག་གིས་ཕྲུ་གུ་ཇི་ལྟར་བསྐྱེད་པའི་ངོ་མཚར་མཛད་པར་མོ་རང་ལ་ངེས་རྟོགས་གསལ་བོ་བྱུང་ཟིན་འདུག དཀོན་མཆོག་གིས་ཕྲུ་གུ་འདི་མོར་གནང་སྦྱིན་བྱེད་དོན་ནི། ཕྲུ་གུར་བརྟེན་ནས་མོ་རང་གི་བླ་སྲོག་ལ་གསོན་ཉམས་རྒྱས་པར་བྱས་ཏེ་ཉེས་པ་ནས་ཉེས་པའི་གཡང་ལ་ལྟུང་བ་འགོག་ཆེད་རེད། དེ་ལྟ་མིན་ཚེ། མོ་རང་ད་དུང་ཡང་འདོད་ལྷའི་བསླུ་བྲིད་ལ་ཚུད་ཀྱང་སྲིད། དེ་བས། ཕྲུ་གུ་འདི་སྔར་ལྟར་མོའི་འཁྲིས་སུ་འཇོག་རོགས། དེས་སྡིག་ཉེས་ཀྱིས་ནོན་པའི་བུད་མེད་ལས་ངན་མ་འདི་ལ་ངེས་པར་ཕན་ཐོགས་སྲིད། ཕྲུ་གུ་ལམ་ཁ་ཡག་པོ་ཞིག་ལ་འཁྲིད་པའི་ལས་ཀ་དེས། དུས་དང་རྣམ་པ་ཀུན་ཏུ་མོ་རང་གི་སྡིག་ཉེས་བཤགས་པར་དྲན་སྐུལ་ཐུབ་ངེས། གལ་སྲིད་ནམ་ཞིག་ཕྲུ་གུའི་རྣམ་ཤེས་དག་ཞིང་ལ་བསྐྱལ་ཐུབ་པའི་དབང་དུ་བཏང་ན། ཕྲུ་གུས་མོ་རང་ཡང་དག་ཞིང་དུ་འཁྲིད་ཆོག་པ་མིན་ནམ། དེ་ལྟ་བྱུང་ཚེ། ཨ་མ་སྡིག་ཉེས་ཅན་འདི་ནི་ག་ཤེད་དུ་བསྐུངས་སྡོད་པའི་ཨ་ཕ་སྡིག་ཉེས་ཅན་དེ་ལས་སྐལ་བ་དང་ལྡན་པར་གྱུར་པ་མ་རེད་དམ། མདོར་ན། ལྕམ་ཧ་སི་ཐིར་པེ་རན་གྱི་ཆེད་དུ་ཟེར་ན་ཡང་འདྲ། སྙིང་རྗེའི་ཡུལ་དུ་གྱུར་པའི་ཕྲུ་གུ་འདིའི་ཆེད་དུ་ཟེར་ན་ཡང་རུང་། གང་ལྟར་མ་སྨད་གཉིས་ཀྱི་ལས་ཀྱི་བསྐོས་ཐང་གང་ཡིན་པ་དེར་ང་རང་ཚོས་ཇུས་གཏོགས་མ་བྱས་ན་ཡག་གི་རེད།” ཆོས་དཔོན་དེམ་སི་དེ་ཡོབ་ལགས་ཀྱིས་དེ་སྐད་བཤད།
“ངའི་གྲོགས་པོ་ལགས། ཁྱེད་རང་གིས་དོན་དག་འདིར་རེ་ཞུ་ནན་ཏུར་དེ་འདྲ་གནང་བ་ཁྱད་མཚར་པོ་རེད།” སྨན་པ་ཝ་ཏི་ཕྲི་ལིན་བོ་ཐི་ཡིས་ཁོང་འཛུམ་ཤིག་ཤིག་གིས་དེ་ལྟར་སྨྲས།
“ཆོས་གྲོགས་ལོ་གཞོན་ཁོང་གི་སྐད་ཆར་གནས་ལུགས་ཆེན་པོ་འདུག གུས་པར་འོས་པའི་སྐུ་ངོ་པེ་ལིན་ཧམ་ལགས། ཁྱེད་ལ་དགོངས་འཆར་ག་འདྲ་འདུག་གམ། ཁོས་བུད་མེད་ལས་ངན་འདིའི་སྐོར་གྱི་དཔྱད་གླེང་ནི་གནས་ལུགས་ཀྱིས་ཕྱུག་པ་ཞིག་མ་རེད་དམ།” ཆོས་དཔོན་ལྗོན་ཝེ་སིན་གྱིས་དེ་ལྟར་དྲིས།
“དངོས་གནས་ཡག་པོ་གསུངས་སོང་། སྒྲུབ་བྱེད་ཁུངས་འཕེར་མང་པོ་དྲངས་ནས་ཡང་དག་པར་བསྒྲུབས་སོང་། དེས་ན་དོན་དག་འདི་གནས་སྐབས་སུ་དེ་ལྟར་བསྐྱུར་རྒྱུ
ལས་འོས་ཅི། བུད་མེད་འདིར་གཏམ་ཡན་མི་ཁ་ཡང་བསྐྱར་འཁོར་རག་བར་དུ་དེ་ལྟར་བསྐྱུར་རྒྱུ་བྱ། འོན་ཀྱང་། ཁྱེད་རང་ངམ་ཡང་ན་ཆོས་དཔོན་དེམ་སི་དེ་ཡོབ་གང་རུང་གིས་ཕྲུ་གུ་འདིར་དུས་ལྟར《ཝེ་སི་མེ་སི་ཏི་ཆོས་ཁང་གི་ལྟ་དགོངས་དྲིས་ལན》སྐོར་ཡིག་ཚད་གཏང་རྒྱུ་མ་བརྗེད་པ་གནང་རོགས། གཞན་ཡང་ཐུགས་ལ་འཇགས་དགོས་པའི་དོན་དག་གཉིས་འདུག་སྟེ། དུས་ལ་བབས་ན་ཕྲུ་གུ་འདི་སློབ་གྲྭར་བསྐྱལ་རྒྱུ་དང་ཕྱག་འཚལ་བྱེད་སྒོར་གཞུག་རྒྱུ་དེ་ཡིན།” སྤྱི་ཁྱབ་ཆེན་མོ་པེ་ལིན་ཧམ་གྱིས་དེ་ལྟར་ལན་བཏབ།
ཆོས་དཔོན་དེམ་སི་དེ་ཡོབ་ལགས་ཀྱིས་སྐད་ཆ་བཤད་ཚར་འཕྲལ། ཚོགས་གྲལ་ལས་ཕྱི་སྣུར་གྱིས་ངོ་གདོང་ཕྱེད་ཙམ་དྲ་ཡོལ་གྱི་སུལ་མའི་ཕག་ལ་གཞའ་སྟེ་བགྲེང་བསྡད་སོང་།
ཆབས་ཅིག་ཁོའི་གཟུགས་བརྙན་པང་གཅལ་ངོས་སུ་གསལ་ལེར་ཤར་འདུག་ཅིང་། སྔོན་ཏག་ཏག་ལ་མི་སུས་ཐོས་ཀྱང་ངར་ཤ་སློང་བའི་འབོད་སྐུལ་ཐེངས་གཅིག་བྱས་པའི་དབང་གིས་གཟུགས་པོ་ད་དུང་ཡང་སིག་སིག་འདར་གྱིན་འདུག སྐབས་དེར། རྒོད་གཤིས་ཚ་ལ་བདེ་ལྕག་ཅན་གྱི་འདྲེ་ཕྲུག་དེ་རྐང་འཇབ་ལག་འཇབ་ཀྱིས་ཁོང་གི་སྐུ་རྒྱབ་ཏུ་བཅར་ཞིང་། ལག་ཟུང་ཆུང་ཆུང་དེ་ཁོང་གི་ལག་ཡ་གཅིག་ལ་འཐམས་ཏེ་རང་གི་གདོང་ལ་གླན་ཏེ་སྡོད། ཇི་འདྲའི་ཞི་འཇམ་དང་ཇི་འདྲའི་བག་ཕབ་པོ་ཞིག་ཨང་། ལྕམ་ཧ་སི་ཐིར་པེ་རན་གྱིས་ཁྱོན་ནས་མཐོང་མྱོང་མེད་པའི་ཚུལ་དེ་མཐོང་བ་ན་རང་གི་མིག་ལའང་ཡིད་མི་ཆེས་པར་གྱུར་ཏེ།“འདི་ངའི་མུ་ཏིག་དཀར་ཆུང་རེད་དམ” ཞེས་རང་གིས་རང་ལ་དོགས་འདྲི་བྱེད་དགོས་བྱུང་། དེ་ལྟ་མོད་ཀྱི། ཕྲུ་གུ་དེའི་སེམས་རྒྱུད་དུ་ཡང་གཞན་དང་འདྲ་བའི་བརྩེ་བ་ཡོད་པ་དང་ནམ་རྒྱུན་ངར་ཤུགས་དང་བཅས་ཏེ་ཕྱིར་མངོན་གྱི་ཡོད་པའི་ཚུལ་མོས་སེམས་ནས་གསལ་བོར་ཤེས་ཀྱི་ཡོད། ངོ་མ་བཤད་ན། མུ་ཏིག་དཀར་ཆུང་སྐྱེས་པ་ནས་ད་ལ་ཐུག་གི་བར་དུ་དེ་རིང་ལྟར་ཞི་འཇམ་བབ་ཆགས་ཤིག་ཆགས་མྱོང་མེད། ཆོས་དཔོན་ལོ་གཞོན་དེར་མཚོན་ན། རིང་ནས་རེ་ཞིང་བསྒུགས་པའི་བུད་མེད་ཀྱི་རྩེ་དགའ་ལས་གཞན། ཕྲུ་གུའི་འཐམ་འཁྱུད་ལས་ལྷག་པའི་ཡིད་སེམས་དྲོ་བ་ཞིག་ཁྱོན་ནས་བྱུང་མྱོང་མེད། རྒྱུ་མཚན་ནི། ཕྲུ་གུའི་བརྩེ་བ་ནི་ཟོལ་གྱིས་མ་བཅོས་པའི་གཉུག་གཤིས་ལས་འབྱུང་བས་ན། དེས་ང་རང་ཚོའི་ལུས་སྟེང་སེམས་སྟེང་ན་ཡང་བརྩེ་བ་བཅང་རི་བའི་རིན་ཐང་གང་ཞིག་ཡོད་པ་ཤུགས་ལ་སྟོན་གྱིན་པས་རེད། སྐབས་དེར། ཁོང་གིས་ཡར་ལྟ་མར་ལྟ་ཙམ་བྱས་རྗེས་ལག་པ་མུ་ཏིག་དཀར་ཆུང་གི་མགོར་བཞག་ཅིང་། ཡིད་གཉིས་ཐེ་ཚོམ་ངང་ལ་ཡུད་ཙམ་ལུས་པ་དང་དེ་ནས་ཕྲུ་གུའི་དཔྲལ་བར་འོ་ཞིག་བྱས་སོང་། མུ་ཏིག་དཀར་ཆུང་གི་མཐོང་བ་དཀོན་པའི་ཞི་འཇམ་བབ་ཆགས་ཀྱི་སྤྱོད་ཚུལ་དེ་ནི་ཡོང་མགྱོགས་ཤིང་འགྲོ་སྐྱེན་པ་ཞིག་སྟེ། གློ་བུར་གད་མོ་ཐག་ཐག་དགོད་ཅིང་སྐད་ཅིག་དེ་ཉིད་ལ་ཚོམས་ཁང་གི་ཕར་ཕྱོགས་སུ་བདེ་ལྕག་འཁྱུག་པོས་བྲོས་སོང་། མྱུར་དྲགས་ཏེ་དགུང་ལོ་བགྲེས་པའི་ཆོས་དཔོན་ལྗོན་ཝེ་སིན་ལགས་ནི་ཕྲུ་གུའི་རྐང་པ་གཉིས་པང་གཅལ་ངོས་སུ་རེག་གིན་ཡོད་མེད་ལའང་དོགས་པ་སྐྱེས་དགོས་བྱུང་།
ཨ་ཙི། ཕྲུ་གུ་འདིར་རྫུ་འཕྲུལ་ཡོད་པ་ཐག་གིས་ཆོད། ངག་རྒྱུན་ཁྲོད་ལྷ་པ་རྒན་མོ་ཕྱགས་མར་རྟ་བཞིན་ཞོན་ཏེ་མཁའ་ལ་འཕུར་འགྲོ་ཟེར་ཡང་། ཕྲུ་གུ་འདི་ཕྱགས་མར་མ་བཞོན་པར་ཡང་འཕུར་ཐུབ་ཀྱི་འདུག” ཆོས་དཔོན་ལྗོན་ཝེ་སིན་ལགས་ཀྱིས་ཧ་ལས་མདོག་གིས་ཆོས་དཔོན་དེམ་སི་དེ་ཡོབ་ལ་དེ་ལྟར་བཤད།
“ངས་ཀྱང་ཕྲུ་གུ་མཚར་པོ་འདི་འདྲ་ཁྱོན་ནས་མཐོང་མྱོང་མེད། ཕྲུ་གུའི་ལུས་སྟེང་ན་མོའི་ཨ་མ་དང་འདྲ་བའི་ཆ་ཡོད་པ་ཁ་ཐོག་མིག་ཐོག་རེད། ཡིན་ཡང་། རྣམ་པ་ལྷན་རྒྱས།
གལ་སྲིད་ཕྲུ་གུ་འདིའི་གཤིས་སྤྱོད་དང་བྱད་གཟུགས་ལ་གཞིགས་ཏེ་མོའི་ཨ་ཕ་ཡང་སྙིང་སུ་ཡིན་མིན་ཚོད་དཔག་བྱ་བའི་དབང་དུ་བཏང་ན། ལས་ཀ་དེ་ནི་མཚན་ཉིད་རིག་པ་བ་ཞིག་གི་ཞིབ་འཇུག་གི་ཁྱབ་ཁོངས་ལས་བརྒལ་བ་མ་རེད་དམ།” སྨན་པ་ཝ་ཏི་ཕྲི་ལིན་བོ་ཐི་ཡིས་དེ་ལྟར་བགྲོ་གླེང་བྱས།
“དེ་ག་ལ་འགྲིག གནད་དོན་དེའི་རིགས་ཆོས་ལུགས་མ་ཡིན་པའི་ཐ་སྙད་རིག་གནས་ལ་བརྟེན་ནས་རྒྱུ་མ་ཕུ་འདེད་བྱེད་པ་ནི་ཉེས་པ་ཆེན་པོ་རེད། ཚངས་སྤྱོད་དང་གསོལ་སྨོན་ལ་བརྟེན་ནས་ཐག་བཅད་ན་ཡག་གི་རེད། ངས་བལྟས་ན་ཐབས་ཤེས་ཡག་ཤོས་ནི་དོན་དག་ལྐོག་གྱུར་དེ་གང་དགར་བསྐྱུར་ཏེ་དཀོན་མཆོག་གི་བཀོད་སྒྲིག་ལྟར་རང་བཞིན་གྱིས་ལྷང་ལ་འབུད་དུ་གཞུག་རྒྱུ་དེ་རེད། དེ་ལྟར་བྱས་ཚེ། ཡེ་ཤུའི་རྗེས་འཇུག་པའི་སྐྱེས་པ་ཐམས་ཅད་ཀྱིས་བྱི་ཕྲུག་བདག་མེད་འདིར་ཨ་ཕའི་བྱམས་བརྩེ་གང་ལ་གང་འཚམས་སུ་སྦྱིན་ཆོག་ཆོག་མ་རེད་དམ།” ཆོས་དཔོན་ལྗོན་ཝེ་སིན་གྱིས་དེ་ལྟར་ལན་བསློགས།
དོན་དག་དེ་ལྟར་བདེ་བླག་གིས་ཐག་བཅད་ཟིན་པས། ལྕམ་ཧ་སི་ཐིར་པེ་རན་གྱིས་མུ་ཏིག་དཀར་ཆུང་འཁྲིད་དེ་སྤྱི་ཁྱབ་ཆེན་མོའི་གཞིས་ཀ་དང་གྱེས་རྩིས་བྱས། བཤད་ཚུལ་ལྟར་ན། མ་སྨད་གཉིས་རྡོ་སྐས་ལས་མར་འབབ་པའི་དུས་སུ། གསང་བའི་ཁང་མིག་ཅིག་གི་སྒེའུ་ཁུང་གློ་བུར་ཕྱེ་ཞིང་རྒན་མོ་ཧེ་པིན་སི་ལགས་ཀྱིས་མགོ་བོ་ཉི་འོད་ཁྲོད་དུ་ཕྱིར་བསྲིངས་ཡོང་སྐད། མོ་རང་ནི་སྤྱི་ཁྱབ་ཆེན་མོའི་གཅེན་མོ་གཤིས་སྤྱོད་སྨྱོ་ཚུབ་ཚུབ་ཅན་དེ་རེད། ལོ་ངོ་མང་པོའི་རྗེས་སུ། མོ་རང་སེམས་རྒྱུད་གདོན་གྱིས་བརླམས་པའི་ལྷ་པ་རྒན་མོར་བརྩིས་ཏེ་འགེགས་གསོད་བཏང་བ་རེད།
“ཝ་ཡེ། ཝ་ཡེ།” མོས་དེ་ལྟར་སྐད་བརྒྱབ་བྱུང་། སྐྱུག་བྲོ་བའི་ངོ་གདོང་ནག་རོག་རོག་དེས་གཞིས་ཀ་གསར་བའི་བཀྲ་ཤིས་ཉམས་བཟང་ལ་གྲིབ་ནག་ཅིག་གཡོགས་ཡོད་པ་དང་འདྲ། མོས་མུ་མཐུད་དུ། “དོ་དགོང་ཁྱེད་ལ་ཁོམ་པ་ཡོད་དམ། ནགས་གསེབ་ཏུ་སྤྲོ་ཚོགས་སྐྱིད་པོ་ཞིག་འཚོག་རྒྱུ་རེད། མ་ཟད་བདག་གིས་མི་ཕོ་ནག་པོ་ལ་ལྕམ་ཧ་སི་ཐིར་པེ་རན་ཡང་སྤྲོ་ཚོགས་ལ་གཞུག་རྒྱུ་རེད་ཅེས་ལབ་ཚར་ཡོད་དོ” ཟེར།
“དེས་ན་ཁྱེད་རང་གིས་ངའི་ཚབ་བྱས་ཏེ་ཁོང་ལ་དགོངས་དག་ཞུ་རོགས།” ལྕམ་ཧ་སི་ཐིར་པེ་རན་གྱིས་རྒྱལ་ཁའི་འཛུམ་ཆུང་དང་བཅས་ཏེ་བཤད་དོན། “བདག་ནི་ཁྱིམ་ལ་བསྡད་དེ་བུ་མོ་སྐྱོང་དགོས་ཡོད། གལ་སྲིད་ནམ་ཞིག་ཁོ་ཚོས་ངའི་བུ་མོ་འཕྲོག་སོང་ཚེ། ང་ཡང་ཁྱེད་རང་ཚོ་དང་མཉམ་པོར་ནགས་ཚལ་ལ་ཕྱིན་ཏེ་མི་ཕོ་ནག་པོ་ལ་འབྱོར་ཐོ་འགོད་འདོད་ཡོད། མ་ཟད་བདག་གིས་རང་ཉིད་ཀྱི་ཁྲག་དྲོན་དམར་པོས་ཐོ་འགོད་བྱ་ངེས་ཡིན” ཞེས་ལན་བརྒྱབ།
“མི་རིང་པར་ང་ཚོས་ཁྱོད་རང་གདན་འདྲེན་ཞུ་ཁོ་ཐག་ཡིན།” མོས་དེ་ལྟར་བཤད་ཅིང་མགོ་བོ་ནག་ཐོམ་ཐོམ་གྱི་ཁང་བའི་ནང་དུ་ཕྱིར་བསྐུམས་སོང་སྐད།
རྒན་མོ་ཧེ་པིན་སི་དང་ལྕམ་ཧ་སི་ཐིར་པེ་རན་གཉིས་ཀྱི་ཐུག་འཕྲད་ཐེངས་དེ་ནི་བཤད་སྒྲོས་ཙམ་མ་ཡིན་པར་དངོས་གནས་ཀྱི་གནས་ཚུལ་ཞིག་ཡིན་ཚེ། ཆོས་དཔོན་ལོ་གཞོན་དེས་མ་སྨད་ལས་ངན་དེ་གཉིས་མ་བུ་ཡ་བྲལ་གཏང་རྒྱུའི་འཆར་གཞི་ལ་དགག་བཞག་བཏང་བའི་སྒྲུབ་བྱེད་ནི་དོན་དངོས་དང་མཐུན་པ་ཞིག་ཡིན་ཚུལ་ར་སྤྲད་པ་མ་རེད་དམ། གང་ལྟར། ཕྲུ་གུ་ཆུང་ཆུང་དེས་རང་གི་ཨ་མ་གདོན་འདྲེའི་རྒྱ་རྙི་ལས་ཐེངས་ཤིག་བསྐྱབས་སོ། །

དགུ་པ། སྨན་པ།

ཝ་ཏི་ཕྲི་ལིན་བོ་ཐི་ཞེས་པའི་བཏགས་མིང་འདིའི་ལྟག་རྒྱབ་ན་དངོས་མིང་གཞན་ཞིག་བསྐུངས་ཡོད་པའི་ཚུལ་གོང་དུ་གླེང་ཟིན། ཀློག་པོ་ལྷན་རྒྱས་ཀྱིས་ད་དུང་དྲན་གྱི་འདུག་གམ། ལྕམ་ཧ་སི་ཐིར་པེ་རན་འགེགས་གསོད་སྟེགས་བུའི་སྟེང་ཐོ་ཡོར་བཞིན་བསླངས་ཏེ་བརྒྱ་འདུས་སྟོང་ཚོགས་ཀྱི་དམོད་མོ་བཏང་བའི་ཉིན་དེར། མི་ཚོགས་ཁྲོད་དུ་མི་ཕོ་དར་ཡོལ་ཞིག་མངོན་མྱོང་ཞིང་། ཁོ་ནི་མི་མེད་ལུང་སྟོང་བརྒྱུད་ཅིང་ཉེན་ཁ་ཁྲི་ཕྲག་ལས་ཐར་ཏེ་ཡོང་བ་ཡིན་ཚུལ་ལབ་ཟིན། གནས་འདིར་བསླེབས་མ་ཐག ཁོའི་མིག་ལ་མངོན་པ་ནི་མ་གཞི་རང་ཉིད་ལ་བཟའ་ཚང་གི་དགའ་སྐྱིད་སྦྱིན་པར་རེ་བའི་བུད་མེད་དེ་མི་ཚོགས་ཀྱི་མཆིལ་ཞགས་འཕེན་ཡུལ་དུ་གྱུར་ཡོད་པ་དེ་རེད། དེ་ནི་ཇི་འདྲའི་བློ་ཡུལ་ལས་འདས་པ་ཞིག་ཡིན་སྲིད་ཨང་། ཆུང་མ་ཞིག་ལ་ཡོད་དགོས་ངེས་ཀྱི་ཁྲེལ་ངོ་ཚ་དང་ལ་རྒྱ་ཡོད་དོ་ཅོག་མི་ཚོགས་ཀྱི་རྡོག་འོག་ཏུ་ཤོར་ཞིང་། ཁོ་ར་ཁོར་ཡུག་ཐམས་ཅད་ནི་མོ་རང་དང་འབྲེལ་བའི་གཏམ་ཡན་དང་མི་ཁས་ཁྱབ་སྟེ་ཡོད། གལ་སྲིད་གནས་ཚུལ་དེ་དག་ནང་མི་སྤུན་ཟླའམ་ཡང་ན་མོ་རང་གཙང་མ་གཙང་རྐྱང་ཡིན་དུས་ཀྱི་གྲོགས་པོ་སུ་ཞིག་གནས་སའི་ཕྱོགས་སུ་ཁྱབ་པའི་ཚེ་ན་ཡང་ཁོ་ཚོར་བཙོག་གྲིབ་བསྒོ་རྒྱུ་ལས་གཞན་ཅི། མ་ཟད། མོ་རང་དང་མཛའ་འབྲེལ་ཇི་ཙམ་ཟབ་ན་བཙོག་གྲིབ་འགོས་པ་ཡང་དེ་ཙམ་གྱིས་ཆེ་བར་ངེས། དེ་བས། ལྕམ་ཧ་སི་ཐིར་པེ་རན་དང་ཆེས་ཉེ་ཞིང་ཆེས་བླ་ན་མེད་པའི་འབྲེལ་འདྲིས་ཡོད་མྱོང་མཁན་གྱི་སྨན་པ་དེར་མཚོན་ན། ཁོ་ལ་ད་དུང་གདམ་ག་བྱེད་པའི་གོ་སྐབས་ཡོད་པས། སྡུག་ས་ནས་བླངས་ཏེ་རུམ་ལ་འཇུག་དོན་ཅི་ཡོད། སྔ་འདང་ཕྱི་འདང་མང་པོ་བརྒྱབ་མཐར། ཁོས་ལྕམ་ཧ་སི་ཐིར་པེ་རན་དང་སྡིག་ཉེས་མཉམ་འཁུར་མི་བྱེད་པའི་སེམས་ཐག་བཅད་པ་རེད། ཡུལ་ལུང་འདིར་ལྕམ་ཧ་སི་ཐིར་པེ་རན་ལས་གཞན་ཁོ་རང་ངོ་ཤེས་མཁན་སུ་ཡང་མེད། ལྕམ་ཧ་སི་ཐིར་པེ་རན་གྱི་གསང་བའི་ལྡེ་མིག་ཁོའི་ལག་པར་ཉར་ཡོད་པས་མོ་རང་གིས་གང་བྱུང་འཆད་མི་ཕོད་པ་ཁོས་གསལ་བོར་ཤེས་ཡོད། དེ་ལྟ་དེ་ལྟར་ཁོས་རང་ཉིད་ཀྱི་མིང་ཡིག་ངོ་མ་དེ་མི་ཡུལ་ནས་བསུབས་ཤིང་མེད་པར་བྱས་སོང་། དེ་སྔོན་མི་རྣམས་ཀྱིས་ཁོ་རང་རྒྱ་མཚོ་ཆེན་པོ་ལས་ཉ་ཡི་ཁ་ཟས་སུ་གྱུར་སོང་ཟེར་བ་ལྟར་ཤུལ་མེད་རྗེས་མེད་བཟོས་སོང་། དམིགས་ཡུལ་དེ་མངོན་དུ་གྱུར་རྗེས། ཁེ་ཕན་དང་འགྲོགས་པའི་དམིགས་འབེན་གསར་བ་གཞན་དག་ག་ལེ་ག་ལེར་འབུས་མགོ་ཚུགས་ཡོང་། དམིགས་འབེན་དེ་ནི་སྡིག་ཉེས་ཀྱིས་སྦགས་མེད་པའི་དབང་དུ་བཏང་ན་ཡང་ངོ་ཚ་ཁྲེལ་འདས་ཤིག་ཡིན་པ་གདོན་མི་ཟ། ཡིན་ཡང་དེའི་སྟོབས་ཤུགས་ནི་བཟློག་ཏུ་མེད་པ་ཞིག་སྟེ། ཁོ་རང་གིས་ལུས་ཤུགས་སེམས་ཤུགས་ཡོད་རྒུ་དེའི་ཆེད་དུ་ལྷག་ལུས་མེད་པར་གཏང་དགོས་བྱུང་ཡོད།
དམིགས་འབེན་གང་དེ་མངོན་དུ་བྱེད་འདོད་ཀྱི་དམ་བཅའ་བརྟན་པོའི་དབང་གིས།
ཁོས་རང་ཉིད་ལ་ཝ་ཏི་ཕྲི་ལིན་བོ་ཐི་ཞེས་པའི་མིང་གསར་བ་ཞིག་བཏགས་ཏེ་དྭངས་གཙང་ཆོས་ལུགས་པའི་གྲོང་རྡལ་དེ་རུ་གཞིས་ཆགས་པ་རེད། ཁོ་རང་ལུང་པ་རྒྱུས་མེད་དེ་རུ་གཞིས་ཆགས་པར་གཞན་གྱིས་འོས་སྦྱོར་བྱ་དགོས་མེད་དེ། རང་ངོས་ཀྱི་ཁྱད་དུ་འཕགས་པའི་ཤེས་ཡོན་དང་འཇོན་ཐང་ནི་འོས་སྦྱོར་ཡི་གེ་བརྒྱ་སྟོང་ལས་ཀྱང་ལྷག་པས་སོ། །ཚེ་སྟོད་ལ་གནའ་དེང་གི་གསོ་དཔྱད་སྨན་གྱི་གཞུང་ལ་ཞིབ་འཇུག་རྣལ་སྨིན་མཛད་མྱོང་བའི་དབང་གིས། ཁོ་རང་གསོ་བྱེད་སྨན་པ་ཞིག་གི་ཐོབ་ཐང་ངོས་ནས་མི་རྣམས་ཀྱི་མིག་མདུན་དུ་མངོན་མ་ཐག་ཀུན་གྱིས་དགའ་གུས་རྒྱ་ཆེན་པོ་ཐོབ་པ་རེད། སྐབས་ཐོག་དེའི་མི་སེར་སྤེལ་ཡུལ་གྱི་ཡུལ་ལུང་དེར་གསོ་བ་རིག་པར་མཁས་པའི་སྨན་པ་ཤིན་ཏུ་དཀོན། དེའི་རྒྱུ་རྐྱེན་ནི་ཕལ་ཆེར་སྨན་པ་ལག་རྩལ་ཅན་རྣམས་ལ་རྒྱ་མཚོ་འཕྲེད་ཀྱིས་གཅོད་པར་ཅི་མི་སྙམ་པའི་ཆོས་ལུགས་ཀྱི་དད་འདུན་དྲག་པོ་དེ་འདྲ་མེད་པས་ཡིན་སྲིད།
ཁོང་རྣམ་པ་ཚོས་བློ་རྩེ་གཅིག་གིས་མིའི་ལུས་པོའི་ཆགས་ཚུལ་ལ་ཞིབ་འཇུག་གནང་དུས།
སྒྱུ་རྩལ་དང་ཚེ་སྲོག་གི་གསང་བ་མཐའ་དག་མི་ལུས་ཆགས་ཚུལ་ཁྲོད་གཅིག་ཏུ་འདུས་ཡོད་པར་བསམ་སྟེ་ཁྱད་དུ་འཕགས་པའི་ནུས་རྩལ་ཡོད་རྒུ་དེའི་ཕྱོགས་སུ་བཏང་ཞིང་།
རྙོག་འཛིང་ལྡན་པའི་མི་ལུས་ཆགས་ཚུལ་ཀྱི་ངོ་མཚར་ལྟད་མོར་གཡེང་དྲགས་པའི་དབང་གིས་ཆོས་ལུགས་སོགས་ནང་སེམས་པའི་སྐོར་གྱི་འདུ་ཤེས་འཛིན་སྟངས་རྩ་བརླག་ཐེབས་པ་ཡིན་ཡང་སྲིད། སྔོན་ཆད་ཡིན་ན། མཛེས་སྡུག་ལྡན་པའི་པོ་སི་ཐེན་གྲོང་ཁྱེར་གྱི་བདེ་ཐང་ངམ་གསོ་རིག་དང་འབྲེལ་བ་ཡོད་པའི་བྱ་ལས་ཡོད་དོ་ཅོག་ནི་ཆོས་དཔོན་སྐུ་གཞོན་དང་སྨན་པ་གཅིག་ལྕོགས་ཡིན་པའི་བགྲེས་པོ་ཞིག་གི་ལྟ་རྟོག་ཞིབ་བཤེར་བརྒྱུད་དགོས་ཡོད། མི་རྣམས་ཀྱི་སྣང་ངོར། ཁོང་གི་མི་ཕྱེད་པའི་དད་འདུན་དང་གཟབ་ནན་གྱི་སྤྱོད་ལམ་ནི་མཐར་ཕྱིན་འཛིན་ཡིག་གང་དང་གང་ལས་ཀྱང་ཆེ་ཆེར་འཕགས་པ་ཞིག་ཡིན་པར་བསམ་གྱི་ཡོད། གཞན་ཡང་གནས་འདིའི་གཤག་བཅོས་སྨན་པ་ཉག་གཅིག་ནི་ཉིན་རྒྱུན་སྐྲ་གྲི་ཐོགས་ཏེ་མི་རྣམས་ཀྱི་མགོ་སྐྲ་བཞར་མཁན་མི་ཕོ་དེ་ཡིན་ཞིང་། ཁོའི་གཤག་བཅོས་ཀྱི་ལག་རྩལ་ནི་སྐབས་དང་སྐབས་སུ་ད་གཟོད་བེད་སྤྱོད་ཐུབ་ཀྱིན་ཡོད། མི་དེ་གཉིས་དང་བསྡུར་ཚེ། ཝ་ཏི་ཕྲི་ལིན་བོ་ཐི་ནི་མར་མེ་ཁྲོད་ཀྱི་ཉི་མ་གཅིག་པུ་དེ་རེད། ཅང་མ་འགོར་བར། ཁོས་རང་ཉིད་གནའ་བོའི་གསོ་དཔྱད་ལ་ནང་བྱན་ཆུད་པའི་འཇོན་ཐང་ཀུན་ལ་ངོམ་སྟོན་བྱས། སྨན་སྣ་རེ་རེའི་ནང་དུ་རྒྱལ་ཁམས་ཕྱོགས་མེད་ཀྱི་རྫས་སྣ་གྱ་ནོམ་པ་འདུས་པས།
སྨན་གྱི་ནུས་པ་ནི་འཆི་མེད་ཚེ་ཡི་རིལ་བུ་ལ་འགྲན་བཟོད་པ་ལྟར་མཆིས། མ་ཟད། ཁོ་དབྱིན་ཏི་ཨན་པས་འཇུ་བཟུང་ཐེབས་ཏེ་བཙོན་བཀག་བྱེད་རིང་། ས་གནས་དེའི་སྨན་རྩྭ་སྣ་ཚོགས་ལ་ཞིབ་འཇུག་དཔྱིས་ཕྱིན་པ་བྱས་མྱོང་། ཁོས་རྟག་པར་ནད་པ་རྣམས་ལ། རང་བྱུང་ཁམས་ཆེན་མོས་ཀླ་ཀློའི་རིགས་ལ་གནང་སྦྱིན་བྱས་པའི་སྨན་རྩྭ་དེ་དག་དང་།
རིག་མཁས་པ་གྲངས་མེད་ཀྱིས་དུས་རབས་གྲངས་མེད་ལ་ཚོད་ལྟ་ཁང་དུ་ཞིབ་འཇུག་ལེགས་གྲུབ་བྱུང་བའི་སྨན་རྫས་གཉིས་ནི། ངའི་ཉམས་མྱོང་ལྟར་ན་མཆོག་དམན་བཟང་ངན་གྱི་ཁྱད་པར་མི་འདུག་ཅེས་འཛེམ་དོགས་མེད་པར་འཆད་དོ། །
གསར་དུ་ཡོང་བའི་སྨན་པ་མཁས་པ་དེར་ཆ་རྒྱུས་ཡོད་མཁན་མེད་ན་ཡང་། ཕྱི་ཚུལ་ནས་བལྟས་ཚེ། ཆོས་ལུགས་ཀྱི་དད་འདུན་ཧ་ཅང་བརྟན་པོ་ཡོད་བཟོ་འདུག ཁོ་ཡུལ་ལུང་འདིར་གསར་དུ་འབྱོར་ནས་རིང་པོ་མ་ཕྱིན་པར་ཆོས་དཔོན་དེམ་སི་དེ་ཡོབ་ལགས་རང་ཉིད་ཀྱི་སེམས་ཁྲིད་དགེ་རྒན་དུ་བསྟེན་སོང་། ཆོས་དཔོན་ལོ་གཞོན་དེའི་མཁས་པའི་སྙན་གྲགས་ནི་དབྱིན་ཇིའི་ཆེས་མཐོའི་སློབ་ཆེན་དུ་ད་དུང་ཡང་ས་གྲགས་རྡོ་གྲགས་བྱེད། ཁོང་ལ་དགའ་དད་བྱེད་མཁན་དག་གིས། ཁོང་ནི་དཀོན་མཆོག་གིས་མངགས་པའི་བཀའི་ཕོ་ཉ་དང་གཅིག་པ་ཡིན་པར་སྒྲོག་ཅིང་། གལ་ཏེ་སྐུ་ཚེ་ལ་བགེགས་བར་ཆད་མ་བྱུང་ཚེ། གནའ་བོའི་འཕགས་པའི་སྐྱེས་བུ་རྣམ་པས་ཆོས་ལུགས་ཐོག་མར་སྤེལ་དུས་མཛད་རྗེས་ཇི་ལྟར་བཞག་པ་དེ་ལྟར་ཁོང་གིས་ཀྱང་ཤི་མ་གསོན་དུ་གནས་པའི་དབྱིན་ཀེ་ལན་གསར་མའི་ཆོས་ཚོགས་ཀྱི་བྱ་གཞག་ལ་མཛད་རྗེས་འཇོག་ངེས་པར་སྨྲའོ། །ཡིན་ན་ཡང་། ཉེ་བའི་ཆར་ཆོས་དཔོན་དེམ་སི་དེ་ཡོབ་ལགས་ཀྱི་བདེ་ཐང་ཉིན་རེ་ནས་ཉམས་ཞན་དུ་གྱུར། ཁོང་གི་དུས་རྒྱུན་གྱི་འཚོ་བར་རྒྱུས་འདྲིས་ཡོད་མཁན་དག་གིས་བཤད་པ་ལྟར་ན། ཆོས་དཔོན་ལོ་གཞོན་ཁོང་གིས་རིག་གཞུང་ཉམས་ཞིབ་གནང་དྲགས་པ་དང་། སྒོས་སུ་འཁོར་བའི་དུག་གསུམ་གྱིས་གསལ་ཟབ་རིག་པ་བསྒྲིབ་པར་དོགས་ནས་མཚན་མོའི་གཉིད་ཀྱང་བཅག་སྟེ་ཚངས་སྤྱོད་ཁོ་ན་བསྟེན་པའི་དབང་གིས། གཟུགས་པོའི་བདེ་ཐང་ཤོར་ནས་བཞིན་མདངས་སྐྱ་ཐག་ཆོད་པར་གྱུར་པ་རེད་ཟེར་ལ། མི་འགའ་རེ་ན་རེ། གལ་སྲིད་ཆོས་དཔོན་དེམ་སི་དེ་ཡོབ་ལགས་སྐུ་མ་འཚོ་བའི་དབང་དུ་བཏང་ན། དེ་ནི་ས་ཆེན་པོ་འདིར་ཁོང་གི་ཞབས་སོར་འདེགས་པའི་བསོད་ནམས་མེད་པས་རེད་ཅེས་ཀྱང་སྨྲ་བར་བྱེད་དོ། ། ཆོས་དཔོན་དེམ་སི་དེ་ཡོབ་རང་ཉིད་ཀྱིས་དེ་ལས་ལྡོག་སྟེ། གལ་སྲིད་ལས་ཀྱི་བསྐོས་ཐང་ལྟར་མི་རྟག་འཆི་བ་བཟློག་མེད་དུ་རང་ཉིད་ཀྱི་མགོར་བབས་པ་ཡིན་ན། དེ་ནི་རང་ལ་འཇིག་རྟེན་དཀར་ངོགས་ནས་ལས་སྐལ་མུ་མཐུད་མཇུག་སྐྱོང་བའི་ཐོབ་ཐང་མེད་པའི་དབང་གིས་ཡིན་ངེས་ཟེར། ཁོང་གི་སྐུ་གཟུགས་ཉམས་ཞན་དུ་གྱུར་པའི་རྒྱུ་རྐྱེན་གང་ཡིན་སྐོར་ལ་མི་རེའི་ཁ་ནས་གཏམ་རེ་འཆད་ཀྱིན་འདུག་ན་ཡང་། གང་ལྟར་ཁོང་གི་སྐུ་གཟུགས་སྙུན་གྱི་ཡོད་པ་ནི་དོན་དངོས་བསྙོན་མེད་རེད་དེ། ཁོང་གི་གཟུགས་པོ་ཉིན་རེ་ནས་ཉམས་ཞན་དུ་གྱུར་ཞིང་། སྙན་ཆ་ལྡན་པའི་གསུང་སྐད་ཁྲོད་དུ་ཡང་སྐྱོ་ཡུས་དང་ཉམས་དམས་ཀྱིས་ཁེངས་ནས་འདུག མི་རྣམས་ཀྱིས་མཐོང་གསལ་ལ། ནམ་རྒྱུན་ཁོང་གློ་བུར་བའི་དོན་དག་གམ་འཇིགས་ཡེར་བའི་དོན་དག་གང་ཞིག་དང་ཕྲད་པའི་ཚེ། དེ་མ་ཐག་ལག་པས་སྙིང་ཁ་མར་གནོན་པ་དང་ཆབས་ཅིག བཞིན་མདངས་དམར་པོར་འགྱུར་བ་དང་དེ་ནས་ག་ལེར་སྐྱ་ཐག་ཆོད་པར་འགྱུར། ཚུལ་དེ་ལས་ཁོང་གི་ནང་སེམས་ལ་སྡུག་བསྔལ་གྱི་ཟུག་གཟེར་བཟོད་གླགས་མེད་པ་ཡང་ཡང་རྒྱུག་གིན་ཡོད་པ་རྟོགས་ཐུབ་བོ། །
ཝ་ཏི་ཕྲི་ལིན་བོ་ཐི་ཆེས་ཐོག་མར་གྲོང་ཁྱེར་འདིར་འབྱོར་བའི་དུས་སུ། ཆོས་དཔོན་ལོ་གཞོན་དེའི་བདེ་ཐང་ནི་ཧ་ཅང་ཉེན་ཚབས་ཆེ་བའི་གནས་སྐབས་སུ་གྱར་འདུག ཁོང་གི་ཚེ་སྲོག་གི་སྐྱ་རེངས་ཤར་མ་ཉིད་ནས་ཡང་བསྐྱར་མུན་པས་བཟའ་གྲབས་བྱེད་ཀྱིན་པ་མངོན་གསལ་རེད། ཝ་ཏི་ཕྲི་ལིན་བོ་ཐི་ཐེངས་དང་པོར་མི་རྣམས་ཀྱི་མཐོང་ལམ་དུ་མངོན་དུས། སུས་ཀྱང་ཁོའི་ཡོང་ཁུངས་རྒྱུ་མཚན་གང་ཡང་ཤེས་ཀྱི་མེད། ཁོ་ནི་གློ་བུར་ནམ་མཁའ་ནས་ཅལ་གྱིས་ལྷུང་པའམ་ས་འོག་ནས་ཐོལ་གྱིས་ཐོན་ཡོང་བ་ལྟར་མི་རྣམས་ལ་མཚར་སྣང་དཔག་མེད་སྐྱེ་རུ་བཅུག ལྐོག་གྱུར་གྱི་བྱ་དངོས་ལས་བྱུང་བའི་མཚར་སྣང་དེ་ཉིད་འུད་བརྗོད་ལ་བརྟེན་ཚེ་ལས་སླ་བོར་ལྷ་སྒྲུང་མཚར་པོར་བསྒྱུར་ཐུབ་པ་ཆོས་ཉིད་རེད། ད་ལྟ་གྲོང་མི་སུས་ཀྱང་ཁོ་རང་སྨན་པ་ལག་རྩལ་ཅན་ཞིག་ཡིན་པ་ཤེས་ཡོད། བཤད་ཚུལ་ལྟར་ན། ཁོས་ག་ས་གང་དུ་སྔོ་རྩྭ་དང་རི་སྐྱེས་མེ་ཏོག་འཐུ་བ་དང་། ཤིང་རྩད་སྔོག་པ་དང་། ལྕུག་ཕྲན་གཅོད་པ་སོགས་བྱེད་ཅིང་། མི་གཞན་གྱི་སྣང་ངོར་རིན་ཐང་གང་ཡང་མེད་པའི་དངོས་པོ་དག་གི་བག་ལ་ཞ་བའི་རིན་ཐང་ཁོས་གསལ་ལེར་མཐོང་ཐུབ་སྐད། མ་ཟད། ཁོས་ད་དུང་ནེམ་ཏི་རྒ་སྦེ་སོགས་མི་སྣ་སྐད་གྲགས་ཅན་དག་དང་མཉམ་དུ་ལས་ཀ་བྱས་མྱོང་ཚུལ་དང་། ཁོང་ཚོ་དང་འཕྲིན་པ་གཏོང་རེས་བྱས་མྱོང་ཚུལ་སོགས་མི་རེ་གཉིས་ལ་ལབ་མྱོང་སྐད། མི་རྣམས་ཀྱི་སྣང་ངོར། ཁོང་རྣམ་པ་ཚོ་ནི་ཁྱད་དུ་འཕགས་པའི་ཤེས་ཡོན་ཆེན་པོ་ཡོད་ཅིང་མི་ལས་འདས་པའི་འཕགས་པའི་སྐྱེས་བུ་རྐྱང་རྐྱང་རེད། ཡིན་ཡང་།
རིག་གཞུང་ཞིབ་འཇུག་གི་ཁྱབ་ཁོངས་སུ་ཁོ་ལ་སྙན་གྲགས་དང་གོ་ཐོབ་དེ་འདྲ་ཡོད་པ་བདེན་ན། ས་ཆ་སྐྱོ་པོ་འདི་འདྲ་ཞིག་ལ་ཡོང་དོན་གང་ཡིན་ནམ། གྲོང་ཁྱེར་ཆེན་པོར་བསྡད་དེ་ཕྱག་ལས་མི་གནང་བར་མཐའ་འཁོབ་ལུང་སྟོང་འདི་འདྲ་ཞིག་ལ་ག་རེ་འཚོལ་དུ་ཡོང་བ་ཡིན་ནམ། དོགས་པ་དེ་ལ་རྐྱེན་བྱས་ཏེ་བཤད་ཡམས་མཚར་བོ་ཞིག་ཀྱང་ཤོག་སྦུག་རླུང་འཚང་གི་ཚུལ་དུ་ག་སར་ཁྱབ་པར་གྱུར། བཤད་ཡམས་དེ་ཇི་འདྲའི་དགོད་བྲོ་བོ་ཞིག་ཡིན་ན་ཡང་། དཔྱོད་ཤེས་དང་ལྡན་པའི་མི་སྐོར་ཞིག་གིས་ཀྱང་དེ་ལ་ཡིད་ཆེས་བྱེད།
བཤད་ཡམས་དེ་ནི་འདི་ལྟ་སྟེ། དཀོན་མཆོག་གིས་ངོ་མཚར་རྫུ་འཕྲུལ་ཀུན་ལ་སྟོན་ཆེད།
འཇར་མན་གྱི་སློབ་ཆེན་ག་གེ་མོ་ནས་གསོ་རིག་འབུམ་རམས་པ་གྲགས་ཆེན་ཆེ་གེ་མོ་ནམ་མཁའ་ནས་ཁྱེར་ཏེ་ཆོས་དཔོན་དེམ་སི་དེ་ཡོབ་ལགས་ཀྱི་སྒོ་འགྲམ་དུ་བཞག་གོ་ཞེས་པ་དེའོ། །རྣམ་དཔྱོད་ཅུང་ཟད་ཡོད་མཁན་དག་གི་སེམས་སུ། དཀོན་མཆོག་གིས་ཐུགས་འདུན་གང་ཞིག་མངོན་དུ་བྱེད་པ་ལ་རྫུ་འཕྲུལ་ངོ་མཚར་ཅན་དེ་འདྲ་སྟོན་པའི་དགོས་པ་ག་ལ་ཡོད་བསམ་གྱི་ཡོད་ན་ཡང་། ཝ་ཏི་ཕྲི་ལིན་བོ་ཐི་དུས་ཐོག་ཆར་བ་ནང་བཞིན་ས་ཆ་གྱི་ཡོད།
འདིར་འབྱོར་བ་ནི་དཀོན་མཆོག་གི་ཐུགས་རྗེས་གཟིགས་པའི་སྐུ་དྲིན་ཡིན་ཤས་ཆེ་སྙམ་སྨན་པ་རྒྱུས་མེད་དེ་ས་ཆ་འདིར་འབྱོར་མ་ཐག་ནས་ཆོས་དཔོན་ལོ་གཞོན་དེར་དགའ་མོས་ཀྱི་རྣམ་འགྱུར་ཤུགས་ཆེར་སྟོན་པར་བྱེད་པས། དེ་ནི་གོང་གསལ་གྱི་བཤད་ཡམས་དང་བསམ་ཚུལ་དེ་དག་གི་བདེན་པའི་རྒྱབ་རྩ་ལྟ་བུར་གྱུར། སྨན་པ་དེས་ཀྱང་ཆོས་དད་མི་སེར་ཞིག་གི་ཚུལ་བཟུང་སྟེ། ལུས་དང་གྲིབ་མ་ཇི་ལྟ་བ་བཞིན་ཆོས་དཔོན་ལོ་གཞོན་དེའི་ཕྱི་ཕྱིར་འབྲངས་ཤིང་། ཐབས་ཤེས་གང་ཡོད་ཀྱིས་ཁོང་གི་རྫི་གསང་རྣོན་པོ་དང་མངོན་ཆུང་གི་གཤིས་ཀའི་བཀག་རྒྱ་བརྒལ་ཏེ་ཁོང་ཉིད་ཀྱི་མཛའ་གཅུགས་དང་ཡིད་རྟོན་འཐོབ་འདོད་བྱེད། ཁོས་ཆོས་དཔོན་གྱི་གཟུགས་པོའི་བདེ་ཐང་སྐོར་ལ་སེམས་ཁྲལ་ཆེ་མདོག་གིས་ན་རེ། ཉེན་ཚབས་ཆེན་པོ་འདུག་ན་ཡང་གང་མགྱོགས་ཅི་མྱུར་གྱིས་སྨན་བཅོས་བྱས་པ་ཡིན་ན་དྲག་སྐྱེད་ཀྱི་རེ་བ་ཡོད་ངེས་ཟེར། ཆོས་དཔོན་དེམ་སི་དེ་ཡོབ་ལགས་ཀྱི་ཆོས་ཚོགས་ཁྲོད་ཀྱི་རྒན་རབས་དང་། ལས་སྣ་བ་དང་། དགེ་སྒྲུབ་མ་དང་། གཞན་ཡང་ཁ་སྒོ་སྐྱེ་འབྲས་མཚར་བའི་གཞོན་ནུ་མ་སོགས་ཚང་མས་ཁ་བརྒྱ་གཅིག་གྲག་གིས་ཁོང་ལ་ཁ་ཏ་བྱས། ཁོ་ཚོས་མ་བསྐུལ་དང་བླངས་བྱེད་མཁན་སྨན་པ་དེར་ཚོད་ལྟ་ཞིག་ཅིས་ཀྱང་བྱ་རུ་འཇུག་རོགས་ཞེས་རེ་བ་ཡང་ཡང་ཞུས། ཡིན་ན་ཡང་། ཆོས་དཔོན་ཁོང་གིས་འཆད་མཁས་བརྗོད་མཁས་ཀྱི་སྒོ་ནས་ཞལ་བཞེས་མ་གནང་།
“བདག་ལ་སྨན་བཅོས་བྱ་དགོས་མེད།” ཁོང་གིས་དེ་ལྟར་གསུང་སོང་།
ཡིན་ཡང་། རྒྱུན་མར་འཁོར་གྱིན་པའི་རེས་གཟའ་རེ་རེའི་ངལ་གསོའི་ཉིན་མོར་བསླེབས་ཐེངས་རེར། ཁོང་གི་ཞལ་ངོ་ཇེ་སྐྱ་དང་ཇེ་རིད་དུ་འགྱུར་གྱི་འདུག་ཅིང་། གསུང་ངག་ཀྱང་སྔར་རྒྱུན་ལས་ཤུགས་ཆེར་འདར་བཞིན་འདུག ད་དུང་ཕྱག་གིས་སྙིང་ཁ་གནོན་པའི་ཚུལ་དེ་ཡང་སྔོན་མ་ལྟར་སྐབས་དང་སྐབས་སུ་འབྱུང་བ་ཞིག་མ་ཡིན་པར་གོམས་གཤིས་ལྟ་བུར་ཆགས་འདུག ཁོང་ཉིད་རང་གི་ཕྱག་ལས་ལ་ཐུགས་སུན་གྱི་ཡོད་དམ། ཁོང་འཆི་འདོད་པ་ཡིན་ནམ། པོ་སི་ཐེན་གྱི་ཆོས་དཔོན་རྒན་པ་དག་གིས་དེ་ལྟའི་དོགས་འདྲི་འཁྱེར་ཏེ་ཆོས་དཔོན་དེམ་སི་དེ་ཡོབ་དང་གླེང་མོལ་བྱས་མྱོང་། དེ་དང་ཆབས་ཅིག་ཆོས་ཚོགས་ཀྱི་ལས་སྣ་བ་དག་གིས་ཀྱང་ཁོང་ལ་ཁ་ཏ་བྱས། དཀོན་མཆོག་གིས་མངོན་གསལ་དོད་པོས་ཐུགས་རྗེས་གཟིགས་པ་ཡང་དང་དུ་མི་ལེན་པ་ནི་སྡིག་ཉེས་ཆེན་པོ་རེད་སོགས་མང་དུ་བཤད། ཆོས་དཔོན་ལོ་གཞོན་ཁོང་གིས་ཐོག་མར་ཁ་རོག་གེར་ཉན་སྡོད་པ་དང་། དེ་ནས་སྨན་པ་དང་ཐུག་སྟེ་གྲོས་ཁ་བྱ་རྒྱུ་གཞི་ནས་ཞལ་གྱིས་བཞེས་པ་རེད།
“གལ་སྲིད་དཀོན་མཆོག་གིས་བདག་ལ་འཆི་བ་བཀོད་སྒྲིག་གནང་འདོད་པ་ཡིན་ཚེ། ངས་རང་གི་གཟུགས་པོ་འདི་ཁྱོད་ཀྱི་གསོ་དཔྱད་ལག་རྩལ་ཚོད་ལྟ་བྱ་ཡུལ་དུ་འཇོག་མི་འདོད། ཁོ་བོའི་ལས་ཚེགས་དང་། སྐྱོ་གདུང་དང་། སྡིག་ཉེས་དང་། སྡུག་བསྔལ་སོགས་ཡོད་ཚད་ཤ་ཁྲག་ལུས་པོ་འདི་དང་མཉམ་པོར་རྨེག་མེད་བཟོ་བར་འདོད། མི་རྟག་སྒྱུ་མའི་ཆོས་དག་དུར་ཁུང་དུ་བསྐྱུར་ཅིང་། ནང་སེམས་པ་དང་རྣམ་ཤེས་ཁོ་ན་རྟག་བརྟན་ཐེར་ཟུག་གི་གནས་ལ་འཁྱེར་བར་འདོད།” ཆོས་དཔོན་དེམ་སི་དེ་ཡོབ་ཀྱིས་ཆོས་གྲོགས་ཚོར་ཁས་བླངས་པ་ལྟར། སྨན་པ་ཝ་ཏི་ཕྲི་ལིན་བོ་ཐི་ལ་མཇལ་འཕྲད་གནང་དུས་དེ་སྐད་གསུངས།
“ཨ་ཙི།”ཝ་ཏི་ཕྲི་ལིན་བོ་ཐི་ཡིས་ཧ་ཅང་བློ་བག་ཕབ་པའི་ཉམས་དང་བཅས། “ཁྱེད་ཅག་ཆོས་དཔོན་ལོ་གཞོན་ཚོ་ནི་སྐད་ཆ་འདི་རིགས་འཆད་པར་མཉེས་པ་ལ་ཨང་། ད་དུང་རྩ་བ་ཙམ་ཡང་ཚུགས་ལོང་མ་བྱུང་གོང་ནས་ཚེ་སྲོག་འདོར་འདོད་དམ། དཀོན་མཆོག་གི་རྗེས་སུ་འཇུག་མཁན་འཕགས་པའི་སྐྱེས་བུ་རྣམས་ཀྱིས་ནི། ནམ་དུ་ཡང་དཀོན་མཆོག་དང་ལྷན་དུ་གྲོང་ཁྱེར་ཅེ་རུ་ས་ལེམ་གྱི་གསེར་ཕྱེ་བཏིངས་པའི་ལམ་ཆེན་དུ་ཆིབས་བསྒྱུར་གནང་འདོད་ཆེན་པོ་བྱེད་ཀྱི་ཡོད་པ་རེད” ཅེས་བཤད། བློ་བག་ཕབ་པོའི་ཉམས་འགྱུར་དེ་ཟོལ་གྱིས་བཅོས་པ་ཡིན་མིན་གང་ལྟར་ཡང་ཁོའི་དུས་རྒྱུན་གྱི་ཁྱད་ཆོས་ལྟ་བུར་གྱུར་འདུག
“དེ་འདྲ་མ་རེད།” ཆོས་དཔོན་ལོ་གཞོན་གྱིས་སྨན་པའི་ཚིག་མཚམས་བཅད་པ་དང་། ལག་པས་སྙིང་ཁ་མར་མནན་ཅིང་གདོང་ལ་སྡུག་བསྔལ་གྱི་ཉམས་འགྱུར་མངོན་བཞིན་དུ། “གལ་སྲིད་བདག་ལྟ་བུ་ཞིང་ཁམས་དེར་འགྲོ་བའི་ཐོབ་ཐང་ཡོད་པའི་དབང་དུ་བཏང་ཡང་། བདག་ནི་སྔར་བཞིན་གནས་འདི་ག་རང་དུ་བསྡད་དེ་མུ་མཐུད་སྡིག་སྒྲིབ་སྦྱང་བར་འདོད་ཟེར།
“བྱང་ཆུབ་ཀྱི་སེམས་དང་ལྡན་པའི་སྐྱེས་བུ་དམ་པ་རྣམས་ནི་རང་ཉིད་དམན་སར་འགོད་པར་མཉེས་པ་ལ་ཨང་།” སྨན་པས་དེ་ལྟར་ལན་བཏབ།
དེ་ལྟ་དེ་ལྟར། སུས་ཀྱང་ཕུགས་རྒྱུས་མི་ལོན་པའི་སྨན་པ་ཝ་ཏི་ཕྲི་ལིན་བོ་ཐི་ཟེར་བ་དེ་ཆོས་དཔོན་དེམ་སི་དེ་ཡོབ་ལགས་ཀྱི་བླ་སྨན་པར་གྱུར་སོང་། སྨན་པ་དེ་ནི་ནད་གཞི་ལ་བརྟག་པར་དགའ་བ་ཙམ་མ་ཟད། ད་དུང་ནད་པའི་གཤིས་ཀ་དང་ངང་རྒྱུད་ལ་ཉམས་ཚོད་ལེན་པར་ཤིན་ཏུ་དགའ། ཁོ་གཉིས་བར་དུ་རྒན་གཞོན་གྱི་ཧེ་བག་ཆེན་པོ་ཡོད་ན་ཡང་།
ག་ལེ་ག་ལེར་མཉམ་དུ་སྡོད་པའི་དུས་ཚོད་ཇེ་མང་ནས་ཇེ་མང་དུ་གྱུར། གཅིག་ནས་ཆོས་དཔོན་གྱི་ལུས་ཁམས་བདེ་ཐང་ལ་ཕན་ཆེད་དང་། གཉིས་ནས་ནུས་པ་ཁྱད་མཚར་ཡོད་པའི་རྩྭ་སྨན་སྣ་ཚོགས་བཏུ་བའི་ཆེད་དུ། ཁོ་གཉིས་མཚོ་འགྲམ་དང་ནགས་ཚལ་ཁྲོད་དུ་རྒྱུན་རིང་པོར་འཆམ་འཆམ་བྱེད་ཅིང་། ཞོར་ལ་རྒྱ་མཚོའི་རླབས་སྒྲ་དང་ནགས་ཀློང་གི་ཤུ་སྒྲ་ལ་ཉན་ནས་ཁམས་གསེང་བྱེད། དེ་བཞིན་རྒྱུན་པར་ཕན་ཚུན་གྱི་དཔེ་གཟིགས་ཁང་དང་ཉལ་ཁང་དུ་མགྲོན་དུ་འགྲོ་རེས་ཀྱང་བྱེད། ཆོས་དཔོན་གྱི་ངོས་ནས་བཤད་ན། གསོ་རིག་མཁས་པ་དེར་འགུགས་ཤུགས་ཆེ་ཆེར་ལྡན་པ་སྟེ། ཁོའི་རྒྱ་ཆེ་ཞིང་གཏིང་མཐའ་བྲལ་བའི་ཤེས་ཡོན་དང་། ད་དུང་ཤུགས་དྲག་པའི་རང་དབང་གི་འདུ་ཤེས་སོགས་ནི་ལས་གྲོགས་ཆོས་དཔོན་ཚོའི་ཁྲོད་དུ་ཉིན་མོའི་སྐར་མ་བཞིན་མཐོང་དུ་དཀོན་པས་སོ། །ཆོས་དཔོན་དེམ་སི་དེ་ཡོབ་ལགས་ཀྱིས་སྨན་པའི་ལུས་སྟེང་ནས་མཐོང་ཞིང་ཚོར་བ་དེ་དག་གིས། ཁོང་ལ་དངངས་འདར་བསླངས་མེད་པའི་དབང་དུ་བཏང་ན་ཡང་ཧ་ལས་ཧོན་ཐོར་དུ་བཏང་ཡོད་པ་ཐག་གིས་ཆོད། ཆོས་དཔོན་དེམ་སི་དེ་ཡོབ་ལགས་ནི་ངེས་པ་དོན་གྱི་ཆོས་དཔོན་དང་ཆོས་ལུགས་པ་རྣལ་མ་ཞིག་ཡིན། ཆོས་ལུགས་ཀྱི་མི་ཕྱེད་དད་འདུན་གྱི་དབང་གིས་ཁོ་རང་བློ་རྩ་བརྟན་པོའི་ངང་ལ་དམ་པའི་ལྷ་ཆོས་ཀྱི་བཤུལ་ལམ་དུ་གོམ་ཞེང་ཆེན་པོས་བསྐྱོད་ཅིང་། ལོ་ཟླའི་འཁོར་སྐྱོད་དང་བསྟུན་ནས་གཏིང་ཟབ་ས་ནས་ཟབ་སར་སྐྱོད་བཞིན་གདའ། སྤྱི་ཚོགས་ལམ་ལུགས་ག་འདྲ་ཞིག་གི་ནང་དུ་བཞག་ན་ཡང་། ཁོང་ནི་རང་སྒེར་གྱི་རང་དབང་ལྟ་ཚུལ་ཡོད་མཁན་སྐྱེ་བོ་དེ་རིགས་ཡིན་མི་སྲིད་དེ། ཁོ་ལ་ཆ་མཚོན་ན། དད་འདུན་སྐོར་གྱི་གནོན་ཤུགས་ཆེ་ཙམ་ཡོད་པའི་དུས་སུ། ད་གཟོད་གཞི་ནས་བློ་སེམས་ལྷོད་ལ་འབབ་ཐུབ་ཀྱི་ཡོད་པས་སོ། །དད་འདུན་དེ་རིགས་ཀྱིས་ཕྱོགས་གཅིག་ནས་ཁོ་ལ་སེམས་གསོ་སྦྱིན་གྱི་ཡོད་པ་དང་། ཕྱོགས་གཞན་ཞིག་ནས་ཁོའི་ལུས་སེམས་སྒྲོག་ལ་བཅིངས་ཀྱི་ཡོད། དེ་ལྟ་ན་ཡང་། ཁོས་སྔར་རྒྱུན་དང་མི་འདྲ་བར་རིག་ཚན་གཞན་གྱི་ལྟ་བ་འཁྱེར་ཏེ་འཇིག་རྟེན་ལ་དཔྱོད་པའི་ཚེ་ན། ཡིད་སེམས་ལ་སྔར་འཐོབ་མ་མྱོང་བའི་བདེ་སྣང་ཁྱད་པར་ཅན་ཞིག་ཐོབ་ཀྱི་ཡོད། བདེ་སྣང་དེས་ཁོ་རང་ཧ་ལས་ཧོན་ཐོར་ཆགས་ཀྱི་ཡོད་ན་ཡང་། དེ་ནི་ཁ་དབུགས་འཁོར་རྒྱུག་ཁེགས་པའི་ཁང་མིག་ཅིག་ལ་སྒེའུ་ཁུང་གསར་དུ་བཏོད་དེ་མཁའ་རླུང་གསར་བ་འགྲོ་རྒྱུག་ཐུབ་པར་གྱུར་པ་དང་ཀུན་ནས་མཚུངས། ཡིན་ན་ཡང་། ནམ་རྒྱུན་ཁོ་རང་ཁང་མིག་ཏུ་འཛུལ་ཏེ་འོད་སྣང་གཉོམ་པོའི་འོག་དཔེ་ཀློག་ཁོ་ན་གནང་གིན་བཞུགས་ཡོད། གླེགས་བམ་དག་ལས་བྱུང་བའི་ཀུན་སྤྱོད་ཀྱི་བསླབ་བྱའི་ངོས་ནས་ཡིན་ན་ཡང་འདྲ། དབང་ཤེས་ཀྱི་ཚོར་བའི་ངོས་ནས་ཡིན་ན་ཡང་འདྲ། གང་ལྟར། གླེགས་བམ་ལས་བྱུང་བའི་བཞའ་བརླན་གྱི་དྲི་མའི་ཁྲོད་དུ་ཁོའི་ཚེ་སྲོག་གི་ཟུངས་བཅུད་མཐའ་དག་ག་ལེར་འཛད་ཀྱིན་འདུག དེ་ལྟ་མོད་ཀྱི། སྒེའུ་ཁུང་གསར་བ་ལས་བྱུང་བའི་མཁའ་རླུང་གྲང་དྲགས་པའི་དབང་གིས། ཁོས་བག་ཡངས་པོ་དང་ལྷོད་ལྷོད་པོའི་ངང་ལ་ཁོང་དུ་གཞིབ་ཐུབ་ཀྱི་མེད། རྐྱེན་དེའི་དབང་གིས། ཆོས་དཔོན་དང་ཁོང་གི་བླ་སྨན་པ་གཉིས་ཀྱི་འབྲེལ་འདྲིས་ཀྱང་ཆོས་ཚོགས་ཀྱིས་བཀས་བཅད་ཡོད་པའི་འགྲོ་ལུགས་ཕྱག་སྲོལ་གྱི་གཟེབ་དྲའི་ནང་དུ་ལོག་དགོས་འབྱུང་གི་ཡོད།
ཝ་ཏི་ཕྲི་ལིན་བོ་ཐི་ཡིས་ཕྱོགས་ངོས་གཉིས་ནས་ཧ་ཅང་གཟབ་ནན་སྒོས་ནད་པར་བརྟག་དཔྱད་བྱེད་པ་སྟེ། ཕྱོགས་གཅིག་ནས་ནད་པའི་དུས་རྒྱུན་གྱི་འཚོ་བར་བརྟགས་ཏེ།
ཁོའི་རྒྱུན་གཏན་གྱི་བསམ་བློའི་འཆར་སྒོ་དང་རྟོག་པའི་འགྱུ་སྟངས་ལ་རྒྱུས་ལོན་བྱེད་པ་དང་། ཕྱོགས་གཞན་ཞིག་ནས་ནད་པའི་བསམ་སྤྱོད་ཀྱི་ཚད་གཞི་མཐོན་པོར་སོན་དུས་ཀྱི་རྣམ་འགྱུར་ལ་བརྟགས་ཏེ། གནས་སྐབས་དེའི་འཆར་སྒོ་གསར་བ་དང་ཆབས་ཅིག་སེམས་བྱུང་གསར་བ་དག་ཕྱི་ངོས་སུ་མངོན་ཡོང་རྒྱུའི་རེ་བ་རྒྱག་གི་ཡོད། སྨན་པ་ཝ་ཏི་ཕྲི་ལིན་བོ་ཐི་ཡི་ལྟ་ཚུལ་ལྟར་ན། ནད་པར་སྨན་བཅོས་མ་བྱས་སྔོན་དུ་ཐོག་མར་ནད་པ་གང་དེར་རྒྱུས་འདྲིས་བྱ་བ་ཧ་ཅང་གལ་ཆེ་སྟེ། རྒྱུ་མཚན་ནི། དཔྱོད་ཤེས་དང་ཆགས་སྡང་ཡོད་པའི་སེམས་ཅན་ཡོད་དོ་ཅོག་གི་ཤ་ཁྲག་ལུས་པོའི་ནད་གཞི་ཡོད་ཚད་ནི། གང་དེའི་དཔྱོད་ཤེས་དང་ཆགས་སྡང་ལ་རྐྱེན་མ་བྱས་པ་མེད་པས་ཡིན་ཟེར། དངོས་གནས་དེ་འདྲ་ཡིན་ཚེ། ཆོས་དཔོན་དེམ་སི་དེ་ཡོབ་ལགས་ཀྱི་འཕྲོ་འགྱུ་རྒོད་པའི་འཆར་སྒོ་དང་རྫི་གསང་རྣོ་བའི་ཚོར་ཤེས་ལ་བརྟགས་པ་བརྒྱུད། ཁོང་གི་ལུས་སྟེང་གི་ནད་གཞིའི་རྩ་བ་གང་ཡིན་ངོས་གཟུང་ཐུབ་ཀྱང་སྲིད། དེ་ལྟར་མཛའ་བརྩེས་ཕྱུག་ཅིང་སྨན་བཅོས་ལག་རྩལ་ལ་ཀུན་ནས་བྱང་པའི་སྨན་པ་ཝ་ཏི་ཕྲི་ལིན་བོ་ཐི་ནི་ཐབས་ཤེས་ཡོད་རྒུས་ནད་པའི་སེམས་ཁོང་ལ་འཛུལ་ཏེ།
ནད་པའི་བསམ་བློ་བསྔོགས་ཤིང་དྲན་ཤེས་ཀྱི་ཁོང་གསེང་མྱུལ་བར་བྱེད། ཚུལ་དེ་ནི་རིན་པོ་ཆེ་འཚོལ་མཁན་དག་གིས་མུན་ནག་གི་ས་འོག་དོང་ལམ་ནས་ཧ་ཅང་གཟབ་གཟབ་སྒོས་མིག་མདུན་གྱི་དངོས་པོ་རེ་རེར་ལག་སྙོབ་བྱེད་པ་དང་ཡང་དག་མཚུངས། ལག་རྩལ་དང་ཉམས་མྱོང་ལྡན་པའི་ཞིབ་འཇུག་པ་ཞིག་ལ་གོ་སྐབས་དང་དབང་ཆ་གཉིས་ཀ་འཛོམས་ཏེ་ཞིབ་འཇུག་གི་ལས་ཀ་གང་དེར་འཇུག་དུས། གསང་བ་གང་དང་ཅི་ཡང་ཁོའི་མིག་འོག་ནས་འཆོར་བ་ག་ལ་སྲིད། དེ་བས། གསང་བ་ཁོང་ལ་སྦས་ཡོད་པའི་མི་དག་ནི་སྨན་པ་དང་རྒྱང་གིས་བགྱེད་པར་འོས་སོ། །གལ་སྲིད། སྨན་པ་ཞིག་ལ་ལྷན་སྐྱེས་ཀྱི་དཔྱོད་པའི་བློ་མིག་དང་གཞན་ལ་མེད་པའི་དབང་ཤེས་ཁྱད་པར་ཅན་མངའ་ཞིང་། ནམ་དུ་ཡང་ཁེངས་པ་བསྐྱུངས་ཏེ་གཞན་གྱི་ཁམས་དང་བསྟུན་ཅི་ཐུབ་སྒོས། ནད་པའི་སེམས་ཁོང་ལ་ལས་སླ་བོར་འཛུལ་ནས་ནད་པ་གང་དེའི་བསམ་དོན་གང་ཡོད་དབང་མེད་ཁ་ནས་འཆོར་འཇུག་པ་དང་། དེ་ནས་སེམས་གསོ་བྱ་བ་འམ། ལན་མ་བཏབ་པར་སྡོད་པའམ། དབུགས་རིང་འབྱིན་པའམ། སྐད་ཆ་རེ་གཉིས་ཀྱིས་ལན་སྟེར་བ་སོགས་སྐབས་ཐོབ་བབ་བསྟུན་མཁས་པ་ཞིག་ཁྱོད་ཀྱི་འཁྲིས་སུ་ཡོད་ཚེ། ཡང་ན། ཁྱོད་ཀྱི་བློས་ཐུབ་ཀྱི་མི་སུ་ཞིག་ལ་གོང་གི་ཁྱད་ཆོས་དེ་དག་ཡོངས་སུ་འཛོམས་ཤིང་སྨན་པའི་ཐོབ་ཐང་དང་བཅས་པའི་གོ་སྐབས་མཐའ་དག་ལྡན་ཚེ། ནམ་ཞིག་གི་ཚེ་ན་ཁྱོད་ཀྱི་འཁྱག་རོམ་ལྟ་བུའི་སེམས་པ་ཤེས་མེད་ཚོར་མེད་ཀྱི་ངང་ལ་བཞུས་ཤིང་མུན་ཐོམ་ཐོམ་གྱི་ཡུར་བ་ཞིག་ནས་བཞུར་ཡོང་སྟེ། གསང་དོན་གང་ཡོད་གསལ་ལྷང་ངེར་བསྟན་ངེས་པ་གདོན་མི་ཟའོ། །
གོང་གསལ་གྱི་ཁྱད་ཆོས་དེ་དག་ཝ་ཏི་ཕྲི་ལིན་བོ་ཐི་ལ་ཡོངས་སུ་འཛོམས་ཡོད་པ་འམ། ཡང་ན་ཕལ་ཆེ་བ་འཛོམས་ཡོད། གླེང་ཟིན་པ་ལྟར། བློ་སྦྱོང་ཤིན་ཏུ་ཟབ་པའི་སེམས་པ་གཉིས་ཀྱི་བར་ཐག་ནི་དུས་ཀྱི་འགྲོས་དང་བསྟུན་ནས་ཇེ་ཉེ་ཇེ་ཉེར་གྱུར་ཏེ་ག་ལེར་འདྲིས་པར་གྱུར། སེམས་པ་དེ་གཉིས་འབྲེལ་ཅིང་འདྲིས་སའི་ཁྱབ་ཁོངས་ནི་ཇི་འདྲའི་རྒྱ་ཆེ་བ་ལ་ཨང་། མིའི་རིགས་ཀྱི་བསམ་བློ་དང་ཞིབ་འཇུག་བྱ་གཞག་གི་ཁྱབ་ཁོངས་ཡོངས་རྫོགས་ཚུད་ཡོད་ཅེས་ལབ་ཀྱང་མི་ཆོག་པ་མེད་པར་སྣང་སྟེ། ཀུན་སྤྱོད་དང་། ཆོས་ལུགས་དང་། སྤྱི་པའི་དོན་རྐྱེན་དང་། ཐ་ན་རང་སྒེར་གྱི་གཤིས་ཀའི་སྐོར་གྱི་གནད་དོན་སོགས་ཀྱང་ཁོ་གཉིས་ཀྱི་གླེང་བྱར་གྱུར་ཡོད། ཁོ་གཉིས་ཀྱིས་རང་ཉིད་སོ་སོའི་སྒེར་དོན་ལ་གཏོགས་པའི་གནས་ཚུལ་མང་པོ་ཞིག་ཕན་ཚུན་ལ་ལབ་རེས་བྱེད་ན་ཡང་། རང་སྒེར་གྱི་གསང་དོན་ནི་ཚིག་ཟུར་ཙམ་ཡང་ཆོས་དཔོན་གྱི་ཁ་ནས་འཆོར་མྱོང་མེད་ལ་སྨན་པས་ཀྱང་གོ་མྱོང་མེད། སྨན་པ་ཝ་ཏི་ཕྲི་ལིན་བོ་ཐིའི་སེམས་སུ། ཆོས་དཔོན་དེམ་སི་དེ་ཡོབ་ཀྱིས་སེམས་ཀྱི་གསང་དོན་ལྟ་ཞོག གཟུགས་པོའི་ནད་གཞིའི་སྐོར་གྱི་གནས་ཚུལ་ཡང་ཨམ་གཙིགས་ཁོག་བཅུག་གིས་ལབ་ཀྱི་མི་འདུག་སྙམ་པའི་དོགས་པ་སྐྱེས་ཀྱི་ཡོད་ཅིང་། ཇི་འདྲའི་མི་སྒམ་པོ་ཞིག་རེད་ཨང་བསམས་ཤིང་ངོ་མཚར་ཡང་སྐྱེས་ཀྱི་ཡོད།
དེ་ལྟར་དུས་ཡུན་གང་འཚམས་ཕྱིན་པ་ན། སྨན་པས་ཤུགས་ལ་བརྡ་བསྟན་པ་ལྟར་ཆོས་དཔོན་དེམ་སི་དེ་ཡོབ་ལགས་ཀྱི་དགའ་ཉེ་རྣམས་ཀྱིས་ཐབས་ཤེས་འཐེན་ནས་ཁོ་གཉིས་གཞིས་ཀ་གཅིག་ལ་མཉམ་པོར་བཞུགས་སུ་གསོལ་ཏོ། །དེ་ལྟ་བྱུང་བས། ཆོས་དཔོན་གྱི་ལུས་སེམས་གཉིས་ཀྱི་འཕར་ཆག་ཕྲ་ཞིང་ཕྲ་བ་དག་ཀྱང་ལུས་དང་གྲིབ་མ་བཞིན་འགྲོགས་པའི་སྨན་པས་དེ་མ་ཐག་ཤེས་རྟོགས་ཐུབ་པར་གྱུར། མང་མང་གི་བསམ་འདུན་ཡིན་པའི་དོན་དག་དེ་ཡོངས་སུ་ལེགས་གྲུབ་བྱུང་རྗེས། གྲོང་རྡལ་ཧྲིལ་པོ་དགའ་སྤྲོས་ཀུན་ནས་མྱོས་པར་གྱུར། གྲོང་མི་ཀུན་པོའི་སེམས་སུ། དེ་ནི་ཆོས་དཔོན་ལོ་གཞོན་ཁོང་ལ་ཕན་ཤོས་ཀྱི་ཐབས་ལམ་ཉག་གཅིག་པུ་དེ་ཡིན་པར་སེམས། གལ་ཏེ་དེ་འདྲ་མ་བྱུང་ཚེ། དབང་གྲགས་ཅན་གྱི་མི་ཆེན་ཁ་ཤས་ཀྱིས་རྟག་པར་སྐུལ་མ་བྱེད་པ་ལྟར། ཆོས་དཔོན་ཁོང་ལ་ཆེ་ཆེར་དད་པའི་གཞོན་ནུ་མ་མེ་ཏོག་འདྲ་བ་དག་ལས་གཅིག་བདམས་ཏེ་ཆུང་མར་བསྟེན་རྒྱུ་ལས་མ་འདས། ཡིན་ཡང་། དོན་དག་དེའི་སྐོར་ནས་ད་དུང་ཁོང་གི་བློ་ཁ་བསྐྱུར་ཁག་པོ་རེད། དེ་སྔོན་ཆུང་མའི་སྐོར་གྱི་ཁ་ཏ་གང་བྱས་ཐམས་ཅད་ཁོང་གིས་བློ་ཐག་ཆོད་པོས་ཁས་བླངས་མེད། ཕར་བལྟས་ཚོད་ཀྱིས། གྲྭ་བཙུན་ལྟར་སྐུ་ཧྲེང་དུ་བཞུགས་རྒྱུ་ནི་ཁོང་གི་ཆོས་ཚོགས་ནང་གི་འདུལ་ཁྲིམས་ཚན་པ་ཞིག་ཡིན་པ་ལྟར་དུ་སྣང་། ཆོས་དཔོན་དེམ་སི་དེ་ཡོབ་ལགས་ཀྱི་ལྟ་ཚུལ་ལ། གཞན་གྱི་སྒྲོག་ཙེ་སྒང་ནས་ཟས་ལྷག་བཟའ་བ་དང་གཞན་གྱི་ཐབ་ཀའི་འགྲམ་ནས་མེ་དྲོད་བསྟེན་རྒྱུ་ལས་གཞན། ཚེ་གཅིག་ལུས་གཅིག་ལ་འཁྱག་ལྟོགས་མྱང་རྒྱུ་ནི་རང་གི་ལས་ཀྱི་བསྐོས་ཐང་ཡིན་པར་བསམ་གྱི་ཡོད། དེ་བས། དཔྱོད་པའི་བློ་དང་ལྡན་ཞིང་ཉམས་མྱོང་གིས་ཕྱུག་པའི་སྨན་པ་རྒན་པ་དེ་ནི་བྱམས་བརྩེ་ཅན་གྱི་ཨ་ཕ་ཞིག་དང་འདྲ་བས། ཆོས་དཔོན་ཁོང་ལ་ཞབས་ཕྱི་སྒྲུབ་མཁན་ལ་མི་དེ་ལས་འཚམས་པ་ཞིག་འཇིག་རྟེན་ཁམས་ལ་བཙལ་ཡང་རྙེད་རེ་སྐན།
ཁོ་གཉིས་ཀྱི་གཞིས་ཀ་གསར་བའི་ནང་དུ། དེ་སྔོན་དད་འདུན་མི་ཕྱེད་པའི་ཡུགས་མོ་ཞིག་བསྡད་ཡོད། ཡུགས་མོ་དེར་སྤྱི་ཚོགས་གོ་གནས་མཐོན་པོ་ཡོད་པས་གཞིས་ཀའི་ས་བབ་ཡག་པོ་ཟིན་ཡོད་པ་སྟེ། ཕྱིས་སུ་བརྒྱབ་པའི་ཝང་ཅ་ཕྱག་ཁང་དང་མི་རིང་བའི་ས་ན་ཡོད། སྡོད་ཁང་གི་གཞོགས་ཤིག་ན་དུར་ཁྲོད་ཅིག་ཡོད་པ་དེ་ནི་སྐུ་ཞབས་ཨེད་ས་ཁེ་རྔོན་སིན་ལགས་ཀྱི་གཞིས་རྙིང་གི་ཤུལ་རེད། ཁོར་ཡུག་དེ་ནི་གཟབ་ནན་ཅན་གྱི་འདས་དོན་དག་ཕྱིར་དྲན་བྱེད་པར་ཤིན་ཏུ་འཚམས་པར་སྣང་། ཚུལ་དེ་ཆོས་དཔོན་དང་སྨན་པ་སུ་ཞིག་གི་ཕྱག་ལས་ལ་མཚོན་ན་ཡང་འཚམས་ཤིང་ཆ་འགྲིག་པ་ཞིག་རེད། སེམས་པ་བཟང་བའི་ཡུགས་མོ་དེས་ཨ་མ་ལྟ་བུའི་བྱམས་སེམས་འཁྱེར་ཏེ། ཆོས་དཔོན་དེམ་སི་དེ་ཡོབ་ལགས་མདུན་ཁང་དུ་བཞུགས་སུ་གསོལ། ཁ་ལྷོ་ལྟ་ཡིན་པའི་ཁང་མིག་དེར་ཉི་འོད་འཕྲོ་ཡུན་རིང་ཞིང་དྲོ། དྲ་ཡོལ་མཐུག་པོ་བརྒྱབ་ཡོད་པས། གལ་ཏེ་ཉི་འོད་བསྒྲིབ་འདོད་ཚེ། ཉིན་གུང་ཡིན་ཡང་ཁང་མིག་ནག་ཐོམ་ཐོམ་བཟོ་ཆོག ཕྱོགས་བཞིའི་རྩིག་པའི་ངོས་སུ་དཔྱངས་པའི་ཤམ་བུའི་སྟེང་དུ། 《ཡེ་ཤུའི་གསུང་རབ》ཁྲོད་ཀྱི་ལུང་བསྟན་མཁན་དག་གི་གཏམ་རྒྱུད་རི་མོར་བྲིས་འདུག བཤད་ཚུལ་ལྟར་ན། ཤམ་བུ་དེ་དག་ཀོ་པི་ལིན་གྱི་འཁེལ་འཐག་འཕྲུལ་ཆས་སྟེང་ནས་འཐག་པ་རེད་ཟེར་ལ། ད་ལྟ་ཡང་རི་མོའི་ཚོས་གཞི་གསལ་བོར་མཐོང་ཐུབ་ཀྱི་འདུག རི་མོའི་ནང་གི་བུད་མེད་དེའི་ཁ་སྒོ་སྐྱེ་འབྲས་ནི་གོད་ཆག་ལུང་དུ་སྟོན་མཁན་གྱི་ལུང་བསྟན་མཁན་དེ་ཚོ་དང་འདྲ་བར་ཤིན་ཏུ་མི་སྡུག་པའི་ཚུལ་དུ་བྲིས་འདུག ཁང་མིག་དེའི་ནང་དུ། ཞལ་ངོ་སྐྱ་ཐག་ཆོད་པའི་ཆོས་དཔོན་གྱིས་རང་གི་དཔེ་དེབ་མས་ཅད་ལྷན་དུ་བརྩིགས་སོང་། དར་ཤིང་གི་པགས་པས་གྲུབ་པའི་ཤོག་བུའི་དཔེ་དེབ་མགོ་འཚེམ་མ་ཆེན་པོ་དེ་དག་གི་ཁྲོད་དུ། ཡ་ཧུ་དཱ་པའི་ཆོས་ལུགས་ཀྱི་མཁས་པ་དག་གིས་མཛད་པའི་གསུང་རྩོམ་ཡོད་ཅིང་། དགོན་པའི་བྱུང་འཕེལ་སྐོར་ལ་ཞིབ་འཇུག་བྱས་པའི་གསུང་རྩོམ་ཡང་མང་པོ་འདུག གསུང་རྩོམ་དེའི་རིགས་ལ་ཆོས་ལུགས་གྲུབ་མཐའ་གསར་མའི་སློབ་དཔོན་ཚོས་ཕྱོགས་གཅིག་ནས་སྐུར་འདེབས་སྙོན་འཛུགས་རྒྱ་ཆེར་བྱེད་ན་ཡང་།
ཕྱོགས་གཞན་ཞིག་ནས་རྟག་པར་ཟུར་ལྟའི་དཔྱད་གཞིར་ཉར་གྱི་ཡོད། ཁ་གཏད་ཀྱི་ཁང་མིག་གཞན་ཞིག་ཏུ། སྨན་པ་ཝ་ཏི་ཕྲི་ལིན་བོ་ཐི་ཡིས་རང་གི་དཔེ་གཟིགས་ཁང་དང་ཚོད་ལྟ་ཁང་སྒྲིག་བཀོད་བྱས། དེང་རབས་ཚན་རིག་པ་ཞིག་གི་ཚད་གཞིའི་ངོས་ནས་བལྟས་ན། ཁོའི་སྒྲིག་ཆས་འཐུས་ཚང་མིན་པ་སྨོས་མེད་ཡིན་ན་ཡང་། སྨན་རྫས་འདུལ་བཙོ་སྦྱང་གསུམ་བྱེད་པའི་སྒྲིག་ཆས་ཐབས་ཆག་ཙམ་འཛོམས་ཡོད་ཅིང་དེ་དག་ཇི་ལྟར་སྤྱོད་པ་ལ་ཁོ་རང་ནང་བྱན་ཆུད་ཡོད། དེ་ལྟར། མཁས་པ་རྣམ་པ་གཉིས་ལ་སྡོད་ས་སྐྱིད་པོ་དེ་འདྲ་ཞིག་བདག་གིར་དབང་ཟིན་པས། ད་ནི་རང་ཉིད་སོ་སོའི་ཁང་མིག་ཏུ་ཞེ་ལྷོད་པོར་ཕྱག་ལས་གནང་ཆོག་ཆོག་རེད། ཁོ་གཉིས་རྟག་པར་འཛེམ་དོགས་གང་ཡང་མེད་པའི་སྒོ་ནས་ཕན་ཚུན་གྱི་ཁང་མིག་ཏུ་འགྲོ་རེས་བྱེད་ཅིང་། མཚར་འཛིན་གྱི་བློ་དང་བཅས་ཕན་ཚུན་གྱི་ཕྱག་ལས་ལ་ལྟ་ཞིབ་གནང་གིན་ཡོད།
ང་ཚོས་གོང་དུ་གླེང་ཟིན་པ་ལྟར། ཆོས་དཔོན་དེམ་སི་དེ་ཡོབ་ལགས་ཀྱི་དགའ་ཉེ་གྲོགས་པོ་དག་གིས་རང་ཉིད་ཀྱི་བསམ་འདུན་དེ་དག་དཀོན་མཆོག་གི་བཀོད་སྒྲིག་ཡིན་ཚུལ་དུ་སྒྲོག་པའི་དམིགས་ཡུལ་ཉག་གཅིག་པུ་ནི་ཆོས་དཔོན་ཁོང་གི་སྙུན་གཞི་དྲག་སྐྱེད་འབྱུང་བའི་ཆེད་དུ་རེད། དམིགས་ཡུལ་དེ་འགྲུབ་པའི་ཆེད་དུ། མི་མང་པོ་ཞིག་གིས་ཚོགས་དབུས་སམ་རང་ཁྱིམ་དུ་མངོན་ལྐོག་གང་རུང་ནས་གསོལ་བ་སྨོན་ལམ་འདེབས་ཀྱིན་ཡོད། དེ་ལྟ་ན་ཡང་། ངེས་པར་གསལ་བཤད་བྱ་དགོས་པ་ཞིག་ནི། ཉེ་ཆར་མི་སེར་ཁག་ཅིག་གིས་ཆོས་དཔོན་དང་སྨན་པ་རྒྱུས་མེད་དེ་བར་གྱི་འབྲེལ་ལམ་སྐོར་ལ་ལྟ་ཚུལ་མི་མཐུན་པ་འཛིན་གྱིན་ཡོད། དགོས་ངེས་ཀྱི་སློབ་གསོ་མ་ཐོབ་པའི་མི་སེར་རྣམས་ཀྱིས་ཚོར་ཤེས་འབའ་ཞིག་ལ་བརྟེན་ནས་བྱ་དངོས་ལ་ལྟ་ཞིབ་བྱེད་དུས་ནོར་འཛོལ་འབྱུང་ཡང་སྲིད་མོད། ཁོ་ཚོས་རང་ཉིད་ཀྱི་བརྩེ་བས་ཕྱུག་ཅིང་རླབས་ཆེ་བའི་དབང་ཚོར་ལ་བརྟེན་ནས་བརྡར་ཤ་བཅད་པའི་སྡོམ་ཚིག་ཕལ་ཆེ་བ་ནི་ཆེས་ཤིན་ཏུ་གཏིང་ཟབ་ཅིང་ནོར་འཛོལ་མེད་པ་ཞིག་གོ །ང་ཚོས་ད་ལྟ་གླེང་གིན་པའི་མི་སེར་དེ་ཚོས་ཝ་ཏི་ཕྲི་ལིན་བོ་ཐི་ལ་ལྟ་ཕྱོགས་འཛིན་གྱིན་ཡོད་ན་ཡང་ཁོ་ཚོར་སྒྲུབ་བྱེད་ཚུགས་ཐུབ་ཅིག་འགོད་རྒྱུ་མེད་པར་སྣང་སྟེ། ལོ་ངོ་སུམ་ཅུའི་ཡར་སྔོན་དུ་ཐི་མ་སི་ཏིར་སྦིར་ཁི་སི་ལ་དུག་དྲངས་ཏེ་གྲོངས་པའི་དོན་རྐྱེན་འབྱུང་སྐབས་ལོན་ཏོན་གྲོང་ཁྱེར་གྱི་སྡོད་དམངས་ཡིན་སྐད་ཀྱི་ལག་ཤེས་པ་བགྲེས་པོ་དེ་ན་རེ། དེ་སྔོན་སྨན་པ་ཝ་ཏི་ཕྲི་ལིན་བོ་ཐི་དང་སྐར་རྩིས་མཁས་པ་ཧྥའོ་མན་གཉིས་འགྲོགས་ཏེ་འགྲོ་བ་དངོས་སུ་མཐོང་མྱོང་། དུས་དེར་སྨན་པ་ཝ་ཏི་ཕྲི་ལིན་བོ་ཐི་ལ་མིང་གཞན་པ་ཞིག་འདུག་ཀྱང་ད་ལྟ་བརྗེད་ཟིན་འདུག་ཟེར་བ་དེ་ཙམ་མོ། །ཁོས་བཤད་པའི་ཧྥའོ་མན་ནི་ཐི་མ་སི་ཏིར་སྦིར་ཁི་སི་ལ་དུག་འདྲེན་མཁན་གྱི་གྲས་ཤིག་རེད། ད་དུང་མི་གཞན་ཁ་ཤས་ཀྱང་ན་རེ། སྨན་པ་རྒྱུས་མེད་དེ་དབྱིན་ཏི་ཨན་པས་བཀག་ཉར་བྱེད་རིང་། གསོ་རིག་གི་ལག་རྩལ་མཐོ་རུ་གཏང་ཆེད་ཀླ་ཀློའི་སྔགས་པའི་ཆོས་སྒོར་ཞུགས་མྱོང་ཡོད་པ་རེད་ཟེར། བཤད་སྲོལ་ལྟར་ན། ཀླ་ཀློའི་རིགས་ཀྱི་སྔགས་པ་དག་ལ་རྫུ་འཕྲུལ་ཁྱད་པར་ཅན་ཡོད་སྐད་འདུག་ཅིང་ཆོ་འཕྲུལ་སྣ་ཚོགས་ལ་བརྟེན་ནས་ནད་རིགས་མཐའ་དག་ལས་སླ་བོར་གསོ་ཐུབ་སྐད་ཟེར། གཞན་ཡང་། མི་མང་པོ་ཞིག་གིས་ལྟ་ཚུལ་གཞན་ཞིག་སྒྲོག་གིན་འདུག་ཅིང་། དེའི་ཁྲོད་དུ་ནམ་རྒྱུན་གཟབ་བརླིང་དང་བདེན་ཐུབ་ཅན་གྱི་མི་སྐོར་ཞིག་ཀྱང་འདུས་འདུག ཁོ་ཚོས་ཚིག་ཐག་བཅད་དེ་བཤད་དོན། སྨན་པ་ཝ་ཏི་ཕྲི་ལིན་བོ་ཐི་གྲོང་རྡལ་དུ་གཞིས་ཆགས་པ་ནས་བཟུང་། ནང་སྒོས་སུ་ཁོ་རང་ཆོས་དཔོན་དེམ་སི་དེ་ཡོབ་དང་ལྷན་དུ་བསྡད་པ་ནས་བཟུང་། ཁོའི་ངོ་གདོང་གི་ཉམས་འགྱུར་ལ་འགྱུར་བ་ཆེན་པོ་བྱུང་འདུག་སྟེ། དང་ཐོག་ཞི་ཞིང་ལྷོད་བག་ལྡན་ལ་མཁས་པའི་ཉམས་བཟང་དོད་པ་དང་། ད་ལྟ་དེ་ལས་ལྡོག་སྟེ་དམེ་བཙོག་དང་ལོག་རྟོག་མ་རུངས་པའི་ཉམས་འགྱུར་མངོན་གསལ་འདུག་ཟེར། མ་ཟད། ཁོ་དང་འབྲེལ་འདྲིས་ཇི་ཙམ་མང་བ་བྱས་ན་ཉམས་འགྱུར་དེ་ཡང་དེ་ཙམ་གྱིས་གསལ་བོར་མཐོང་ཐུབ་ཀྱི་འདུག་ཟེར་རོ། །ད་དུང་རྨོངས་དད་ཀྱི་བཤད་ཚུལ་ལྟར་བྱས་ན། ཁོའི་ཚོད་ལྟ་ཁང་གི་མེ་ཡང་དམྱལ་བའི་ཁམས་ནས་ཁྱེར་ཡོང་བ་དང་དེ་ནི་ཚ་དམྱལ་གྱི་བུད་ཤིང་སྦར་བ་ལས་བྱུང་བས་ན། ཁོའི་ངོ་གདོང་ཡང་དུ་བས་བདུགས་ཏེ་ནག་རོག་རོག་དེ་འདྲ་ཆགས་པ་རེད་ཟེར་རོ། །
བཤད་ཡམས་དེ་ཚོ་མདོར་བསྡུས་ན། ཡེ་ཤུའི་ཆོས་ལུགས་ཀྱི་སྐྱེས་བུ་དམ་པ་རིམ་བྱོན་གྱི་སྐུ་ཚེ་ལ་བར་ཆད་གོད་ཆག་ཇི་ལྟར་བྱུང་བ་ནང་བཞིན་གདོན་འདྲེའམ་ཡང་ན་གདོན་འདྲེའི་ཕོ་ཉ་གང་ཞིག་སྨན་པ་ཝ་ཏི་ཕྲི་ལིན་བོ་ཐི་ལ་བརྫུས་ཏེ། ཆོས་དཔོན་དེམ་སི་དེ་ཡོབ་ལགས་ལ་བར་ཆད་གཏང་རྩིས་བྱེད་པ་གདོན་མི་ཟ་ཞེས་པ་དེའོ། །གདོན་འདྲེའི་ཕོ་ཉ་དེས་གདོན་འདྲེའི་བཀའ་མངག་ལྟར། གླགས་དང་བསྟུན་ནས་མངོན་ཆུང་སྒོས་ཆོས་དཔོན་དང་ཉེ་བར་བཅར་ཅིང་ཐབས་ཤེས་བཏང་སྟེ་ཁོང་གི་བླ་སྲོག་ལ་གཏོར་བཤིག་གཏང་རྩིས་བྱེད་པ་རེད་ཟེར། མི་རྣམས་ཀྱིས་ཚིག་ཐག་ཆོད་པའི་སྒོ་ནས་བཤད་དོན།
དཔྱོད་ཤེས་དང་ལྡན་པའི་མི་ཞིག་ཡིན་ཕྱིན་སུ་རྒྱལ་སུ་ཕམ་སྐོར་ལ་དོགས་པ་ཁྱོན་ནས་སྐྱེ་མི་སྲིད་དེ། ནམ་ཞིག་ཆོས་དཔོན་ཁོང་རྒྱལ་ཁའི་གཟི་མདངས་ལྷན་ནེར་ལོག་ངེས་པ་ཐག་གིས་ཆོད་ཀྱང་། ཁོང་གིས་རྒྱལ་ཁའི་ཆེད་དུ་སྐུ་ཚེགས་འོ་བརྒྱལ་བཟོད་དཀའ་བ་མྱང་དགོས་ཚུལ་ལ་བསམས་ན། སེམས་པ་སྡུག་གིས་འཁྱེར་འགྲོ་ཟེར་རོ། །
དཀོན་མཆོག་གིས་མཁྱེན། ཆོས་དཔོན་ལགས་ཀྱི་མིག་ཟུང་གི་གཏིང་རིམ་ན་མངོན་པའི་སྐྱོ་ཡུས་དང་ཞེད་སྣང་གི་ཉམས་འགྱུར་ལ་བརྟགས་ཤིང་གཞིགས་ཚེ། ཛ་དྲག་ཆེ་བའི་འཐབ་འཁྲུག་ཐེངས་དེར་ཁོང་ལ་རྒྱལ་ཁ་འཐོབ་ཐུབ་མིན་ཡང་བཤད་དཀའ་ཚོད་དུ་གདའོ། །

བཅུ་པ། སྨན་པ་དང་ནད་པ།

ཝ་ཏི་ཕྲི་ལིན་བོ་ཐི་ནི་ངང་རྒྱུད་རིང་ལ་འཇམ་པའི་མི་ཞིག་ཡིན། ཁོའི་མི་ཚེའི་ནང་དུ་དྲོ་སོབ་སོབ་ཀྱི་བརྩེ་དུང་གིས་ཕོངས་ན་ཡང་། སྤྱི་ཚོགས་འབྲེལ་འདྲིས་ཅི་རིགས་ཁྲོད་དུ་ཁོ་ནི་ནམ་དུ་ཡང་གཞུང་དྲང་བདེན་ཐུབ་ཀྱི་མི་ཞིག་ཡིན། ནམ་རྒྱུན་ཁོས་རང་ཉིད་ཀྱི་འཆར་སྒོ་སྐྱེན་པོ་དང་གཟབ་ནན་གྱི་རྣམ་འགྱུར། འདྲ་མཉམ་གྱི་ལྟ་ཚུལ་བཅས་འཁྱེར་ཏེ་རང་གི་ཞིབ་འཇུག་གང་དེའི་དབུ་རྩོམ་པར་བྱེད། ཁོས་རེ་ཞིང་སྙེག་ཡུལ་ནི་བདེན་ལུགས་ཁོ་ན་ཡིན་ཏེ། དཔྱད་བྱའི་གནད་དོན་གང་དེར་ཆགས་སྡང་འདྲེས་པར་མི་བྱ་ཞིང་རང་ཉིད་ལ་འཁོར་གྱིན་པའི་མི་ཁ་དང་ཡང་བསྲེ་མི་སྲིད། ཕར་བལྟས་ཚོད་ཀྱིས། དེ་ནི་དབྱིབས་རྩིས་རིག་པའི་ཁྲོད་ཀྱི་དངོས་མེད་ཀྱི་ཐིག་རིས་ཤིག་དང་འདྲ་བར་དངོས་མེད་དོན་སྤྱི་ཙམ་ཞིག་ཡིན་སྣང་སྟེར། ཁོས་ཞིབ་འཇུག་བྱེད་པའི་གོ་རིམ་ཁྲོད་དུ། གཟུགས་མེད་ཀྱི་བསླུ་བྲིད་བཟློག་དཀའ་བ་ཞིག་གིས་ཁོའི་ལུས་སེམས་ལ་ཁ་ལོ་བྱེད་ཅིང་། རེ་འབྲས་མ་སྨིན་བར་དུ་ཁོ་རང་ལ་རང་དབང་ཡེ་ནས་མི་སྟེར། ད་ལྟ་ཁོས་གཏེར་ཁ་སྔོག་མཁན་གྱིས་ཇི་ལྟར་གསེར་འཚོལ་བ་ནང་བཞིན་ཆོས་དཔོན་ལོ་གཞོན་དེའི་སེམས་ཁོང་སྔོག་པར་བྱེད།
ཡིན་ཡང་། ཚུལ་དེ་ནི་དུར་ས་སྔོག་མཁན་ཞིག་གིས་དུར་ཁུང་བྲུས་ཏེ་མི་རོའི་སྟེང་གི་རིན་པོ་ཆེའི་རྒྱན་ཆ་ལེན་པར་འདོད་ཀྱང་རུལ་དྲི་ཁ་བའི་བེམ་པོ་ལས་ཅི་ཡང་མ་རྙེད་པ་དང་ཤིན་ཏུ་འདྲ་པོ་འདུག དཀོན་མཆོག་གིས་མཁྱེན། ཁོས་འབད་པས་འཚོལ་ཅིང་རྙེད་འདོད་པ་ནི་དེ་ག་རང་ཡིན་ཚེ། མི་ལས་ངན་ཁོ་ནི་ཇི་འདྲའི་སྙིང་རྗེ་སྐྱེ་འོས་པ་ཞིག་རེད་ཨང་།
སྐབས་མཚམས་རེར། སྨན་པའི་མིག་ཟུང་ལས་གློ་བུར་དུ་བཀྲ་མི་ཤིས་པའི་འོད་མདངས་སྔོན་པོ་ཞིག་འཁྱུག་འཁྱུག་བྱེད། དེ་ནི་མེ་ཐབ་ལས་ཚག་ཚག་འབར་གྱིན་པའི་མེ་ལྕེའི་ལྡོག་འོད་དམ། ཡང་ན་བྲག་ཁུང་ལས་མཆེད་ཅིང་མཆོད་མཇལ་པའི་གདོང་ན་འཁྱུག་འཁྱུག་བྱེད་པའི་གདོན་འདྲེའི་མེ་འོད་དང་འདྲ་པོ་འདུག སྐབས་དེར། ངོ་གདོང་ནག་རོག་རོག་གི་གཏེར་ཁ་སྔོག་མཁན་དེས་རང་ཉིད་ཀྱིས་སྔོག་གིན་པའི་ས་གཞི་ལས་རེ་བ་དང་སྐུལ་ལྕག་ཅུང་ཟད་རེ་རྙེད་ཀྱིན་ཡོད་པ་འདྲའོ། །
“མི་འདིར་ལྟོས་དང་།” ཐེངས་ཤིག་ཁོས། “མི་རྣམས་ཀྱིས་ཁོ་རང་ལྷ་རུ་བཀུར་ཞིང་།
ཁོས་ཀྱང་རང་ཉིད་སྐྱེས་བུ་དམ་པ་ཡིན་མདོག་བྱེད། ཡིན་ན་ཡང་། ཁོས་རང་གི་ཕ་མ་གཉིས་ཀྱི་ཁྲག་རྒྱུན་ཁྲོད་ནས་གཅན་གཟན་གྱི་རང་གཤིས་ཚ་པོ་དེ་སྔར་ནས་ཚུར་བླངས་ཚར་འདུག ད་ནི་ང་ཚོས་གཏེར་ཁུང་འདི་ནས་བརྩམས་ཏེ་རིན་པོ་ཆེ་ཅུང་ཟད་བསྔོག་པར་བྱའོ” ཞེས་ཆིག་ལབ་བརྒྱབ།
དེ་ལྟར་སྨན་པ་དེས་ཆོས་དཔོན་དེམ་སི་དེ་ཡོབ་ལགས་ཀྱི་ནང་སེམས་ཀྱི་འཇིག་རྟེན་ལ་རྒྱུན་རིང་པོར་སྔོག་བཤེར་བྱས་ཤིང་། རིན་ཐང་གཞལ་དུ་མེད་པའི་རིན་པོ་ཆེ་རྩ་ཆེན་མང་པོ་ཕྱིར་བཏོན། དེ་དག་ཐམས་ཅད་ནི་བསམ་བློ་དང་ཞིབ་འཇུག་ལས་བྱུང་ཞིང་དཀོན་མཆོག་གིས་ལུང་དུ་བསྟན་པ་ཤ་སྟག་རེད་དེ། དཔེར་ན། མིའི་རིགས་ཀྱི་བདེ་རྩའི་ཆེད་དུ་སེམས་བསྐྱེད་པའམ། བླ་སྲོག་གི་དགའ་ཞེན་མི་ཕྱེད་པའམ། ཟོལ་གྱིས་མ་བཅོས་པའི་དད་འདུན་ནམ། དྭངས་གཙང་གི་སྤྱོད་ལམ་སོགས་ལྟ་བུའོ། །འོན་ཀྱང་། གཏེར་ཁ་སྔོག་མཁན་དེ་ལ་མཚོན་ན། རྙེད་དུ་དཀའ་བའི་རིན་པོ་ཆེ་དེ་དག་ནི་སྤྱོད་སྒོ་ཅི་ཡང་མེད་པའི་ས་རྡོའི
ཕུང་བོ་ལས་མ་འདས། དེ་བས། ཁོ་ཁ་ཕྱིར་འཁོར་ཏེ་ཕྱོགས་གཞན་ཞིག་ལ་འཚོལ་ཞིབ་བྱ་མགོ་བརྩམས་སོང་། ལྐོག་ལྐོག་སུད་སུད་ངང་ལ། རྐང་འཇབ་ལག་འཇབ་དང་རྐང་སྙོབ་ལག་སྙོབ་ཀྱིས་མདུན་ཕྱོགས་སུ་སྐྱོད་པར་བྱེད། དེ་ནི་རྐུན་མ་ཞིག་གཞན་གྱི་ཉལ་ཁང་དུ་འཛུལ་ཏེ་གང་དེའི་དཔྲལ་བའི་མིག་ལྟར་གཅེས་པའི་རིན་པོ་ཆེ་རྐུ་བར་རྩོམ་པ་དང་ཀུན་ནས་མཚུངས། རིན་པོ་ཆེའི་བདག་པོ་ནི་ད་དུང་ཡང་གཉིད་མ་སད་ཀྱི་ངང་དུ་ཡོད་པའམ།
ཡང་ན་མིག་ཟུང་ཅེ་རེར་བགྲད་ཡོད་ཀྱང་སྲིད། རྐུན་མ་དེས་ཇི་ལྟར་གཟབ་གཟབ་བྱས་ན་ཡང་། པང་གཅལ་ལས་སྒྲ་ཕྲ་མོ་ཙམ་ཡང་མི་གྲག་པ་ག་ལ་སྲིད། མ་མཐའ་ཡང་ཁོ་རང་གི་གྱོན་གོས་ལུས་དང་གཙུབ་པ་ལས་སྒྲ་ཕྲ་མོ་ཙམ་ཡང་མི་གྲག་པ་ག་ལ་སྲིད། མ་ཟད། ཆེས་ཉེ་སར་བཏུད་དུས་ཁོའི་གྲིབ་མ་ནག་པོ་དེ་བདག་པོའི་ལུས་སྟེང་དུ་ཕོག་ངེས་རེད། བཤད་སྟངས་གཞན་ཞིག་གིས་བཤད་ན། ཆོས་དཔོན་དེམ་སི་དེ་ཡོབ་ལགས་ཀྱི་རྫི་གསང་ཤིན་ཏུ
རྣོ་བས། དགྲར་འཛིན་གྱི་བྱ་དངོས་གང་ཞིག་གིས་རང་ཉིད་ཀྱི་ལྷིང་འཇགས་དཀྲོག་རྩིས་བྱེད་པ་རབ་རིབ་མག་མོག་ཏུ་ཚོར་གྱིན་ཡོད་ངེས་རེད། སྨན་པ་ཝ་ཏི་ཕྲི་ལིན་བོ་ཐི་ལ་ཡང་དེ་མཚུངས་ཀྱི་དབང་ཚོར་རྣོན་པོ་ཡོད་པས། ནམ་རྒྱུན་ཆོས་དཔོན་གྱིས་དོགས་ཟོན་ཆེན་པོའི་མིག་མདངས་ཀྱིས་ཚུར་ལྟ་བའི་སྐབས་སུ། ཁོས་དེ་མ་ཐག་གསང་དོན་འཚོལ་བཤེར་བྱེད་མཚམས་འཇོག་ཅིང་། ཆོས་དཔོན་ལ་དོ་ཁུར་དང་སྙིང་རྗེ་ཆེན་པོས་རོགས་རམ་བྱེད་མཁན་གྱི་གྲོགས་པོ་བཟང་པོ་ཞིག་གི་ངང་ཚུལ་འཛིན་གྱིན་ཡོད།
གལ་སྲིད། ཆོས་དཔོན་དེམ་སི་དེ་ཡོབ་ལགས་ཀྱི་ཤེས་པ་རང་བཞིན་དུ་མི་གནས་པར་གྱུར་ཏེ་མི་ཡི་རིགས་སུ་གྱུར་པ་མཐའ་དག་ལ་ཡིད་མི་རྟོན་པ་དེ་འདྲ་ཆགས་མེད་ཚེ། སྨན་པ་རྒྱུས་མེད་དེའི་ངང་རྒྱུད་སྐོར་ལ་རྒྱུས་ལོན་ཅུང་ཆ་ཚང་ཞིག་བྱ་ཐུབ་ཀྱང་སྲིད་མོད། འོན་ཀྱང་། ཆོས་དཔོན་ཁོང་གིས་མི་སུ་དང་སུ་ཞིག་ཀྱང་རང་གི་གྲོགས་པོར་བརྩིས་ནས་ཉེ་པོ་བྱ་མི་སྲིད་པས་སྲོག་ལེན་གྱི་དགྲ་བོ་འཁྲིས་སུ་བཏུད་ན་ཡང་ངོ་ཆོད་ཀྱི་མེད་པ་རེད། དེ་བས། ཁོང་གིས་སྔར་རྒྱུན་ལྟར་སྨན་པ་རྒྱུས་མེད་དེ་དང་མཉམ་འགྲོག་མཉམ་གཤིབ་བྱེད་ཅིང་ཁ་བརྡ་གང་དགར་གློད་དེ་སྡོད། ཉིན་རྒྱུན་སྨན་པ་དེ་རང་ཉིད་ཀྱི་གཟིམ་ཁང་དུ་མགྲོན་དུ་འབོད་པའམ། ཡང་ན་ཉི་མ་འཁྱོལ་ཐབས་ལ་སྨན་པའི་ཚོད་ལྟ་ཁང་དུ་ཕེབས་ཏེ་ཁོས་སྨན་སྣ་ཇི་ལྟར་སྡེབ་སྦྱོར་བྱ་ཚུལ་ལ་གཟིགས་མོར་གཡེང་བ་སོགས་གནང་སྟེ་སྡོད་དོ། །
ཉིན་ཞིག་ལ། ཁོང་ཁ་དུར་ཁྲོད་ཕྱོགས་སུ་འཁོར་བའི་སྒེའུ་ཁུང་ལ་ཁེན་ཞིང་ལག་ཡ་གཅིག་གིས་འགྲམ་པ་སྐྱོར་ཏེ། སྨན་པ་ཝ་ཏི་ཕྲི་ལིན་བོ་ཐི་དང་ལབ་གླེང་བྱེད་བཞིན་སྡོད།
དུས་དེར། སྨན་པས་མདོག་ཉེས་པའི་སྔོ་རྩྭ་ཞིག་ལ་ལྟ་ཞིབ་བྱེད་སྒང་རེད།
“ཁྱོད་ཀྱིས་གང་ཞིག་ནས་རྩྭ་སྨན་འདི་འདྲ་ཞིག་རྙེད་བྱུང་།” མིག་ཟུར་གྱིས་སྔོ་རྩྭ་དེ་དག་ལ་ལྟ་བཞིན་ཆོས་དཔོན་གྱིས་དེ་སྐད་དྲིས་སོང་། ཉེ་ཆར་ཁོང་གིས་སྲོག་ལྡན་སྲོག་མེད་གང་ཞིག་ལ་ཡང་ཧ་ལམ་མིག་གིས་དྲང་ཐད་ནས་ལྟ་བར་མི་བྱེད། དེ་ནས་ཡང་མུ་མཐུད་དུ། “སྙིང་ཉེ་བའི་སྨན་པ་ལགས། སྔོ་རྩྭ་དེའི་ལོ་མ་ནག་ཅིང་གཉོམ་པ་ཞིག་འདུག
ཅི་བྱུང་བ་རེད” ཅེས་དྲིས།
“ཕ་གིའི་དུར་ཁྲོད་དུ་སྐྱེས་འདུག” སྨན་པས་ལས་ཀ་བྱེད་ཞོར་དང་ལན་རྒྱག་ཞོར་བྱེད། “རྩྭ་འདི་དག་བདག་གིས་སྔོན་ཆད་མཐོང་མྱོང་མི་འདུག དུར་བྱང་བཙུགས་མེད་པའི་དུར་ས་ཞིག་གི་སྟེང་དུ་སྐྱེས་འདུག འདས་པོ་དེར་མཚོན་ན། མདོག་ཉེས་པའི་རྩྭ་འདི་དག་ལས་གཞན་པའི་རྗེས་དྲན་གྱི་དངོས་པོ་གཞན་མ་མཆིས། རྩྭ་འདི་དག་ནི་འདས་པོ་དེའི་སྙིང་ཁ་ནས་སྐྱེས་འོངས་པ་རེད། མི་དེ་དང་མཉམ་དུ་ས་འོག་ཏུ་སྦས་ཟིན་པའི་སྐྱུག་བྲོ་བའི་གསང་དོན་གང་ཞིག་མཚོན་པ་ཡིན་ངེས་རེད། དངོས་གནས་བྱས་ན། ཁོ་རང་འཇིག་རྟེན་དཀར་ངོགས་སུ་འཚོ་བའི་སྐབས་སུ་རང་མཚང་ངོས་ལེན་ཞུ་འོས་པ་རེད” ཟེར།
“ཡང་གཅིག་བཤད་ན། ཁོ་རང་གིས་ཞེ་བསམ་པའི་གཏིང་ནས་དེ་ལྟར་བྱ་འདོད་ཡོད་ན་ཡང་། བྱ་མ་ཕོད་པས་ཡིན་སྲིད།” ཆོས་དཔོན་དེམ་སི་དེ་ཡོབ་ཀྱིས་དེ་སྐད་ལན་བཏབ།
“རྒྱུ་མཚན་གང་ཡིན་ནམ། ངོས་ལེན་མི་ཕོད་པའི་རྒྱུ་མཚན་གང་ཡིན་ནམ། རང་བྱུང་ཁམས་ཀྱི་སྟོབས་ཤུགས་ཐམས་ཅད་ཀྱིས་ཀྱང་ཁོ་རང་འགྱོད་བཤགས་བྱ་བར་སྐུལ་གྱིན་པ་མི་མཐོང་ངམ། ཐ་ན། རྩྭ་ནག་པོ་འདི་དག་ཀྱང་འདས་པོའི་སེམས་ཁོང་ནས་ཐོན་འོངས་ཏེ། ངོས་ལེན་མ་ཕོད་པའི་སྡིག་ཉེས་གང་དེ་ཕྱི་རུ་སྒྲོག་གིན་པ་མི་མཐོང་ངམ། ངོས་ལེན་མི་ཕོད་དོན་ག་རེ་འདུག” སྨན་པས་ཚིག་རྔ་ཕྲོགས་ནས་དེ་སྐད་དྲིས།
“སྐུ་ཞབས་བཟང་པོ། དེ་ནི་ཁྱེད་རང་གི་བསམ་ཚོད་ཙམ་རེད། གལ་ཏེ་བདག་གི
ལྟ་ཚུལ་ནོར་མེད་ཚེ། དཀོན་མཆོག་གི་ཐུགས་རྗེ་ལས་གཞན་པའི་སྟོབས་ཤུགས་གང་དང་གང་གིས་ཀྱང་རྔོ་ཐོགས་ཀྱི་མ་རེད། དཔེར་ན། ཁ་ཏ་བྱེད་པ་དང་ངོ་ཚའི་མཚོན་རྟགས་གཡོགས་པ་སོགས་ཅི་ཞིག་བྱས་ཀྱང་མི་གང་དེའི་སེམས་ཁོང་དུ་སྦས་པའི་གསང་དོན་ཕྱིར་དབྱུང་ནུས་ཀྱི་མ་རེད། མི་དེས་གང་ལྟར་གསང་བའི་སྡིག་ཉེས་ནི་བསགས་ཟིན་པས།
འཇིག་རྟེན་གྱི་གསང་བའི་དོན་དག་ཡོད་དོ་ཅོག་ཅིས་ཀྱང་ཕྱི་རུ་གདོན་དགོས་པའི་དུས་དེ་མ་འཆར་བར་དུ་ཁོས་ཀྱང་ཐབས་ཤེས་གང་ཡོད་ཀྱིས་གསང་དོན་སྦ་གསང་བྱ་ངེས་རེད།
བདག་གིས《ཡེ་ཤུའི་གསུང་རབ》བཀླགས་ཤིང་འཆད་པའི་གོ་རིམ་ཁྲོད་ནས་ཤེས་རྟོགས་བྱུང་བ་ལྟར་ན། མིའི་རིགས་ཀྱི་བསམ་བློ་དང་སྤྱོད་པ་ཐམས་ཅད་ཅིས་ཀྱང་ཕྱི་རུ་གདོན་དགོས་པའི་དུས་ཤིག་འཆར་རྒྱུ་ཡོད་རེད། ཉིན་དེར་གསང་དོན་ཕྱི་རུ་བཏོན་ཡང་སྡིག་ཉེས་ཀྱི་རྣམ་སྨིན་དུ་ལྟ་མི་འོས་སྙམ། དེ་ལྟར་ལྟ་བ་ནི་ནོར་འཛོལ་འབའ་ཞིག་རེད་བསམ་གྱི་འདུག ཉིན་དེར་མི་ཚེའི་ནང་ལོགས་ཀྱི་ངན་མཚང་དང་དེ་འབྲེལ་གྱི་གསང་དོན་གང་ཡོད་རྗེན་པོར་ལྷང་ལ་ཕུད་པའི་ཚེ་ན། དཔྱོད་ཤེས་དང་ལྡན་པའི་མི་བུ་དག་གི་བློ་ལ་ཡར་སྐྱེད་འབྱུང་བར་ཕན་ཐོགས་འབྱུང་ཞིང་། གནད་དོན་དེ་དག་མི་གཤིས་ཀྱི་གནས་ལུགས་ལྟར་རྩ་བ་ནས་ཐག་གཅད་པར་འགྱུར་ངེས་རེད། དེ་ལྟ་ན། ངའི་བསམ་པར། ནག་ཉེས་ཅན་དེ་དག་གི་སེམས་པའི་གཏིང་རིམ་དུ་སྦས་པའི་གསང་དོན་མཐའ་དག་ཉིན་དེར་ཐོལ་གྱིས་ཕྱིར་དབྱུང་བ་ནི། ཁོ་པ་ཚོར་ཆ་མཚོན་ན། མི་བཟད་པའི་སྡུག་བསྔལ་འབྱུང་བ་ལྟ་ཞོག ད
དུང་བཤད་མི་ཤེས་པའི་དགའ་བདེ་ཆེན་པོ་འཐོབ་ངེས་རེད།” ཆོས་དཔོན་དེམ་སི་དེ་ ་ཡོབ་ཀྱིས་དབུགས་ཐེངས་གཅིག་གིས་དེ་སྐད་བཤད།
“དེ་འདྲ་ཡིན་ན། གསང་དོན་སྔ་ཙམ་ཕྱིར་མི་དབྱུང་བ་གང་ཡིན་ནམ།” སྨན་པས་བློ་བག་ཕབ་པོའི་སྒོ་ནས་ཆོས་དཔོན་ལ་ལྟ་ཙམ་བྱས་ཤིང་མུ་མཐུད་དུ། “སྡིག་ཉེས་ཅན་དེ་དག་གིས་བཤད་མི་ཤེས་པའི་དགའ་བདེ་ཆེན་པོ་གང་དེ་སྔ་ཙམ་ཉམས་སུ་མི་མྱོང་དོན་ཅི་ཡིན་ནམ” ཟེར།
“ཁོ་ཚོ་ཕལ་ཆེ་བས་དེ་ལྟར་བྱེད་ཐུབ་ཀྱིན་འདུག” ཆོས་དཔོན་གྱིས་ལག་ཡ་གཅིག་གིས་སྙིང་ཁ་མར་གནོན་བཞིན་དུ་དེ་ལྟར་བཤད། ཕར་བལྟས་ཚོད་ཀྱིས་ཁོང་གི་སེམས་ཁོང་ལ་ཟུག་གཟེར་བཟོད་དཀའ་བ་ཡང་ཡང་རྒྱུག་གིན་ཡོད་བཟོ་འདུག ཁོས་མུ་མཐུད་དུ། “མི་མང་པོ་ཞིག་གིས་འཆི་ཁ་མའི་དུས་སམ་མཚན་གྲགས་རྒྱས་པའི་ཤ་དར་ཁྲག་དར་གྱི་དུས་གང་རུང་དུ། ངའི་མདུན་ནས་གསང་དོན་སྦ་གསང་མེད་པར་བཤད་དེ་འགྱོད་བཤགས་བྱེད་ཀྱིན་འདུག འགྱོད་བཤགས་བྱས་ཚར་རྗེས་ཀྱི་ཁོ་ཚོའི་བློ་བདེ་བག་ཡངས་ཀྱི་སྐྱིད་ཉམས་དེ་བདག་གིས་དངོས་སུ་མཐོང་མྱོང་། ཁོ་ཚོ་ཇི་འདྲའི་སྐྱིད་པ་ལ་ཨང་། ཚུལ་དེ་ནི་དྲི་ངན་ཁ་བའི་རང་སྤྱིལ་དོག་པོ་ནས་རྒྱུན་རིང་བསྡད་རྗེས། གཞི་ནས་མཁའ་རླུང་སོས་པ་རྔུབ་རྒྱུ་བྱུང་བ་དང་ཀུན་ནས་མཚུངས་ངེས། དེ་འདྲ་མ་རེད་དམ། རླུང་རྟ་ཆག་པའི་མི་ཞིག་སྟེ། དཔེར་ན། མི་གསོད་ལག་དམར་ཞིག་གིས་མི་རོ་ཞིག་སེམས་ཁོང་དུ་སྦས་ནས་སྡོད་པ་ལས། དེ་ཉིད་ཕྱིར་དབྱུགས་ཏེ་འཇིག་རྟེན་ཁམས་ཆེན་པོར་བདག་པོ་རྒྱག་བཅུག་ན་ཡག་པོ་ཡོད་པ་མ་རེད་དམ" ཞེས་བཤད།
“གནས་ལུགས་དེ་འདྲ་རེད་མོད་ཀྱང་། མི་ཁ་ཤས་ཀྱིས་གསང་དོན་ཁོག་ཏུ་སྦས་རྐྱང་བྱས་ཏེ་སྡོད་པ་རེད།” སྨན་པས་སྔར་བཞིན་བློ་བག་ལྷོད་པོས་དེ་སྐད་བཤད།
“དངོས་གནས་རེད། མི་དེ་འདྲ་ཡང་ཡོད་རེད། འོན་ཀྱང་། ང་རང་ཚོས་དེའི་རྒྱུ་རྐྱེན་གང་ཡིན་ལ་དགོས་མེད་ཚོད་དཔག་བྱ་དགོས་མ་རེད། ཁོ་པ་ཚོས་མི་སྨྲ་བའི་བརྟུལ་ཞུགས་འཛིན་དོན་ནི་ཁོ་ཚོའི་ངང་གཤིས་ལ་རག་ལས་ཡོད་པ་རེད། ཡང་ན། ང་ཚོས་འདི་ལྟར་ཚོད་དཔག་བྱས་ཆོག་སྟེ། གཅིག་བྱས་ན། ཁོ་པ་ཚོ་ཡང་ནོངས་འགྱོད་དྲག་པོས་ཀུན་ནས་མནར་བཞིན་ཡོད་སྲིད་ཅིང་དཀོན་མཆོག་གི་མཛད་ཕྲིན་དང་མིའི་རིགས་ཀྱི་བདེ་རྩར་བློ་དཀར་སེམས་དཀར་ཡིན་ངེས་རེད། ཡིན་ཡང་། རང་ཉིད་ཀྱི་ནག་ཉེས་ངོས་ལེན་མི་ཕོད་དོན་ནི། ངོས་ལེན་བྱས་ཚེ་མུ་མཐུད་འགྲོ་དོན་སྒྲུབ་པར་གེགས་སུ་འགྲོ་བ་དང་ནང་སྒོས་སུ་གཞན་ཕན་དགེ་སྦྱོར་ལ་བརྟེན་ནས་རང་བྱས་ཀྱི་ནག་ཉེས་ལ་བཤགས་པ་བྱ་ཐབས་མེད་པས་ཡིན་ཡང་སྲིད། དེ་བས། ཁོ་པ་ཚོས་ནང་སེམས་ཀྱི་སྡུག་བསྔལ་མི་བཟད་པ་མྱོང་གིན་དུ་རིགས་མཐུན་སྐྱེ་བོའི་གྲས་ནས་འགྲོ་འོང་བྱེད་ཅིང་། ནང་ཁོང་སྡིག་ཉེས་ཀྱི་ནག་པོར་སྦགས་ཡོད་ན་ཡང་ད་དུང་ཕྱི་ཚུལ་དཀར་པོ་དུང་གི་ངང་ཚུལ་བསྟན་ནས་སྡོད་པ་ཡིན་སྲིད།” ཆོས་དཔོན་དེམ་སི་དེ་ཡོབ་ཀྱིས་དེ་ལྟར་ལན་བཏབ།
“མི་དེ་རིགས་ཀྱི་སྤྱོད་སྟངས་ནི་རང་མགོ་རང་གཡོག་རང་རེད།” སྨན་པ་ཝ་ཏི་ཕྲི་ལིན་བོ་ཐི་ཡི་སྐད་གདངས་སྔར་རྒྱུན་ལས་མངོན་གསལ་གྱིས་ལྕི་ཞིང་མཛུབ་མོ་ཡང་དབང་མེད་ཀེར་ཀེར་བྱས་སོང་། ཁོས་མུ་མཐུད་དུ། “ཁོ་པ་ཚོས་རང་བྱས་ཀྱི་ལས་ལ་འགན་འཁུར་ཐུབ་ཀྱིན་ཡོད་པ་མ་རེད། མིའི་རིགས་ཀྱི་བྱམས་བརྩེ་དང་དཀོན་མཆོག་ལ་སྐྱབས་སུ་འགྲོ་བའི་དད་འདུན་གཙང་མ་སོགས་བླ་ན་མེད་པའི་ལྷག་བསམ་དེ་དག་ནི་གདོན་འདྲེ་གདུག་པ་ཅན་དང་ལྷན་དུ་ཁོ་ཚོའི་སེམས་ཁོང་ན་གནས་ཡོད་པ་རེད། དེ་ལྟ་ན།
དེ་མཐུན་གྱི་ཉོན་མོངས་བའི་འབྲས་བུ་ངན་པ་དག་མི་འབྱུང་བ་ག་ལ་སྲིད། གལ་སྲིད་ཁོ་པ་ཚོས་དཀོན་མཆོག་གི་མཛད་ཕྲིན་དགུང་དུ་གདེག་འདོད་པ་བདེན་ཚེ། སྡིག་ཉེས་ཀྱིས་ཀུན་ནས་སྦགས་པའི་ལག་པ་བཙོག་གྲིབ་ཅན་དེ་དཀོན་མཆོག་གི་ཕྱོགས་སུ་མ་བསྲིང་ན་ཡག་ཤོས་རེད། གལ་སྲིད་ཁོ་པ་ཚོས་རང་ཉིད་ཀྱི་ཡུལ་མི་སྤུན་ཟླར་ཞབས་ཕྱི་བསྒྲུབ་འདོད་པ་བདེན་ཚེ། ཐོག་མར་རང་ཉེས་ལ་འགྱོད་བཤགས་བྱས་ཏེ་ལས་འབྲས་ཚུལ་བཞིན་བརྩི་བའི་མིག་དཔེ་ཀུན་ལ་སྟོན་དགོས་རེད། འོ་རེད། བདག་གི་ཤེས་རབ་ཆེ་ཞིང་དད་པ་བརྟན་པའི་གྲོགས་པོ་ལགས། ཁྱེད་རང་གིས་ཕྱི་ཚུལ་གྱི་བཅོས་མའི་བཟོ་ལྟ་དེའི་རིགས་ནི་དཀོན་མཆོག་རང་ཉིད་ཀྱི་བདེན་པ་ལས་ཀྱང་དཀོན་མཆོག་གི་མཛད་ཕྲིན་དང་མིའི་རིགས་ཀྱི་བདེ་རྩ་ལ་ཕན་ཞེས་གསུང་འདོད་པ་ག་ལ་ཡིན། ཁྱེད་ཀྱིས་བདག་ལ་ཐུགས་ཡིད་ཆེས་པ་གནང་ཞིག མི་དེ་རིགས་ཀྱི་སྤྱོད་སྟངས་ནི་རང་མགོ་རང་གཡོག་རང་རེད” ཟེར།
“དེ་འདྲ་ཡིན་ཡང་སྲིད། འོན་ཀྱང་། ད་ལྟ་བདག་གིས་གསོ་དཔྱད་ལ་ནང་བྱན་ཆུད་པའི་སྨན་པ་ལགས་ལ་བཀའ་འདྲི་ཞུ་སྙིང་འདོད་པ་ཞིག་ལ། ཁྱེད་ཀྱིས་བདག་གི་གཟུགས་པོར་སེམས་བཟང་གིས་དོ་སྣང་མཛད་པར་ཕན་འབྲས་ག་རེ་ཐོན་ཡོད་མེད་སྐོར་གསུང་རོགས་ཞུ་རྒྱུ་ཡིན།” ཆོས་དཔོན་གྱིས་ཉམས་སྣང་ཅི་ཡང་མེད་པའི་ཚུལ་གྱིས་དེ་སྐད་བཤད།
ཕར་བལྟས་ཚོད་ཀྱིས། སྐད་ཆའི་གླེང་གཞི་དེ་ཉིད་ཁོ་རང་དང་འབྲེལ་མེད་དོན་གཞན་དུ་སོང་བས་ཚིག་ཁ་གཞན་དུ་བསྒྱུར་བ་རེད་སྙམ་པ་འབྱུང་། ཁོང་ལ་འདི་ལྟའི་འཇོན་ཐང་ཁྱད་པར་བ་ཞིག་མངའ་སྟེ། ཡུལ་དུས་གང་ཞིག་ཏུ་ཡང་རང་ཉིད་ཀྱི་རྫི་གསང་དོད་པོའི་ཚོར་ཤེས་བསླང་ཉེན་ཆེ་བའི་གླེང་གཞི་མཐའ་དག་ལ་ལས་སླ་བོར་གཡོལ་ཐུབ་པ་དེའོ། །
སྨན་པ་ཝ་ཏི་ཕྲི་ལིན་བོ་ཐི་ཡིས་ལན་རྒྱག་ལོང་མ་བྱུང་གོང་དུ། དུར་ཁྲོད་ཀྱི་ཕྱོགས་ནས་བྱིས་པ་ཞིག་གི་གསལ་ལ་རྒོད་གཤིས་ཚ་བའི་དགོད་སྒྲ་ལྷང་ལྷང་གྲག་ཡོང་། དུས་དེར་ཏག་ཏག་དབྱར་གཞུང་ལ་ཁེལ་ཡོད་པས་སྒེའུ་ཁུང་ཡངས་པོར་ཕྱེ་ཡོད། ཆོས་དཔོན་གྱིས་སྒེའུ་ཁུང་ལས་ཕྱི་ལོགས་སུ་བལྟས་པ་ན། ལྕམ་ཧ་སི་ཐིར་པེ་རན་དང་མུ་ཏིག་དཀར་ཆུང་གཉིས་ཕར་ཕྱོགས་ཀྱི་ལམ་ཕྲན་སྟེང་ནས་འགྲོ་བ་མཐོང་། མུ་ཏིག་དཀར་ཆུང་ནི་ཕྱི་གསལ་ནང་གསལ་གྱི་ཉིན་མོ་ནང་བཞིན་མཚར་ལ་བཀྲག་མདངས་ལྡན། སྐབས་དེར་ཏག་ཏག་རང་སྣང་གང་ཤར་གྱི་རྒོད་གཤིས་ཡོངས་སུ་མངོན་ནས་འདུག ནམ་རྒྱུན་དེ་འདྲའི་སྐབས་སུ། མོ་རང་ནི་མིའི་རིགས་ཀྱི་འབྲེལ་འདྲིས་བྱ་ཆོག་གི་ཡུལ་ལམ་གོ་བརྡ་སྤྲད་ཆོག་གི་ཁྱབ་ཁོངས་ནས་རིང་དུ་བརྒལ་ཏེ་ས་ལམ་གཞན་ཞིག་ཏུ་འཕགས་ཟིན་པའི་སྣང་བ་སྟེར། སྐབས་དེར། མོས་ཨ་མས་ཁ་ལ་མི་མཉན་པར་དུར་ས་གཅིག་གི་སྒང་ནས་གཞན་ཞིག་གི་སྒང་ལ་མཆོངས་ཏེ་རྩེ་བཞིན་འདུག མཇུག་མཐར་དུར་ས་ཆེན་པོ་ཞིག་གི་མདུན་དུ་བསླེབས་སོང་།
དེ་ནི་མི་ཆེན་སྐུ་དྲག་ཅིག་གི་བང་སོ་ཡིན་པ་འདྲ། ཕལ་ཆེར་སྐུ་ཞབས་ཨེད་ས་ཁེ་རྔོན་སིན་ལགས་ཀྱི་བང་སོ་ཡིན་ཡང་སྲིད། མི་རྒྱུད་སྐྱེས་ཁུངས་ཀྱི་མཚོན་རྟགས་རི་མོ་བརྐོས་ཡོད་པའི་དུར་བྱང་ཁོད་ཆེ་ལ་ངོས་འཇམ་པ་དེའི་སྟེང་ནས་ཞབས་བྲོ་འཁྲབ་མགོ་བརྩམས་སོང་།
ཨ་མས་བཙན་སྐུལ་བྱེད་ཞོར་དང་ཞུ་བ་འཐེན་ཞོར་བྱས་མཐར་ཞབས་བྲོ་འཁྲབ་མཚམས་འཇོག་ཙམ་བྱུང་། ཡིན་ཡང་དེ་མ་ཐག་དུར་སའི་འགྲམ་གྱི་བྱི་བཟུང་ལྗོན་པ་དེའི་སྟེང་ནས་ཤིང་ཏོག་ཚེར་མ་ཅན་མང་པོ་བཏོགས་ཡོང་སྟེ། ཨ་མའི་བྲང་ཁའི་ཡིག་འབྲུ་དམར་པོ་དེའི་མཐའ་འཁོར་དུ་རིམ་པ་ལྟར་བཞག་སོང་། བྱི་བཟུང་གི་འབྲས་བུ་ལ་ཚེར་མ་ཡོད་པའི་རྐྱེན་གྱིས་ལྭ་བའི་སྟེང་དུ་བརྟན་པོར་འབྱར་བསྡད་འདུག་ན་ཡང་། ལྕམ་ཧ་སི་ཐིར་པེ་རན་གྱིས་ཉམས་སྣང་ཅི་ཡང་མེད་པ་ལྟར་རང་དགར་བསྐྱུར་སོང་།
སྐབས་དེར། སྨན་པ་ཝ་ཏི་ཕྲི་ལིན་བོ་ཐི་ཡང་སྒེའུ་ཁུང་འགྲམ་དུ་ཡོང་སྟེ། ཁོང་དགོད་ཤིག་ཤིག་གིས་མར་གཤམ་ལ་བལྟས་ནས་བསྡད།
“ཕྲུ་གུ་ཕ་གིའི་ངང་གཤིས་ཁྲོད་དུ་ཁྲིམས་སྲོལ་གྱི་འདུ་ཤེས་དང་དབང་གྲགས་ཀྱི་གུས་ཞེད་ཁྱོན་ནས་མི་འདུག མིའི་རིགས་ཀྱི་ཡང་དག་མིན་གྱི་བཀའ་ཁྲིམས་དང་བསམ་འཆར་གང་དང་ཅི་ལ་ཡང་མོས་ཁ་ཡ་བྱེད་ཀྱི་མི་འདུག” སྨན་པས་ཆིག་ལབ་རྒྱག་གིན་པའམ་འཁྲིས་ཀྱི་ཆོས་དཔོན་ལ་བཤད་ཀྱིན་པ་གང་ཡིན་མི་གསལ་བར་མུ་མཐུད་བཤད་དོན། “དེ་ཉིན། མོས་ཕྱུགས་ལ་ཆུ་སྟེར་སའི་གཞོང་པའི་འགྲམ་ནས་སྤྱི་ཁྱབ་ཆེན་མོའི་སྐུ་ལུས་ལ་ཆུ་གཏོར་སོང་། དཀོན་མཆོག་གིས་མཁྱེན། ཕྲུ་གུ་དེ་ཡང་སྙིང་མིའི་ཕྲུ་གུ་རེད་དམ། མ་གཞི་ནས་འདྲེ་ཕྲུག་གཏུམ་པོ་ཞིག་ཡིན་ནམ། མོ་རང་གི་སེམས་ན་མི་ཡི་བརྩེ་བ་ཡོད་སྲིད་དམ། ཕྲུ་གུ་དེའི་སྟེང་ནས་མི་ཡི་གཤིས་ལུགས་ཕྲ་མོ་ཙམ་ཞིག་རྙེད་ཐུབ་ཨེ་ཡོང་བསམ་གྱི་འདུག” ཟེར།
“ཕྲ་མོ་ཙམ་ཡང་མི་འདུག མོའི་ལུས་སྟེང་ན་ཁྲིམས་སྲོལ་རྩ་གཏོར་གཏོང་བའི་རང་ཤེད་ཚ་པོ་ཁོ་ན་རང་འདུག མོ་རང་ཆོས་དགེ་བ་བསྒྲུབ་པའི་རྟེན་དུ་ཡོང་མིན་བདག་གིས་ཀྱང་བཤད་ཤེས་མ་སོང་།” ཆོས་དཔོན་གྱིས་དེ་སྐད་ལན་བཏབ་སོང་། སྐད་ཆ་དེ་དག
འཆད་དུས། རང་གིས་རང་ལ་དྲི་བ་དྲིས་ལན་བྱེད་པ་ལྟར་གདོང་ན་ཉམས་འགྱུར་ཅི་ཡང་མི་འདུག
ཕྲུ་གུ་དེས་ཐག་རིང་ནས་ཁོ་གཉིས་ཀྱི་སྐད་ཆ་ཐོས་པ་འདྲ་སྟེ། མགོ་བོ་དགྱེ་སྟེ་སྒེའུ་ཁུང་གི་ཕྱོགས་སུ་ལྟ་ཞིང་། གདོང་ལ་གྲུང་ཤ་དོད་ལ་བསྟན་བཤིག་ཚ་པོའི་འཛུམ་ཆུང་མངོན་བཞིན་ཚེར་མ་ཅན་གྱི་བྱི་བཟུང་གི་འབྲས་བུ་ཞིག་ཆོས་དཔོན་གྱི་ཕྱོགས་སུ་དབྱུགས་སོང་། ཚུལ་དེས་རྫི་གསང་རྣོ་བའི་ཆོས་དཔོན་དེམ་སི་དེ་ཡོབ་ལགས་ལ་དངངས་འདྲོག་གློ་བུར་བ་ཞིག་བསླངས་ཏེ་གཟུགས་པོ་རང་དབང་མེད་པར་གཟུར་ཙམ་བྱས།
ཆོས་དཔོན་དངངས་འདྲོག་བྱེད་པའི་ངང་ཚུལ་དེ་མཐོང་བ་ན། མུ་ཏིག་དཀར་ཆུང་དགའ་ཐག་ཆོད་དེ་ལག་ཆུང་གིས་ཐལ་མོ་བར་མེད་བརྡབས་སོང་། དུས་མཚུངས་སུ། ལྕམ་ཧ་སི་ཐིར་པེ་རན་གྱིས་ཀྱང་རང་དབང་མེད་པར་སྒེའུ་ཁུང་གི་ཕྱོགས་སུ་བལྟས་ཡོང་། ཡུད་ཙམ་རིང་རྒན་གཞོན་སྐྱེ་བོ་བཞི་ཡི་མིག་མདངས་གཅིག་ཏུ་འདྲེས་ཏེ་ཁ་ཁུ་སིམ་པོར་ལུས།
དེ་ནས་མུ་ཏིག་དཀར་ཆུང་གི་དགོད་སྒྲས་ཡུན་ཐུང་གི་ལྷིང་འཇགས་རྨེག་མེད་བཅོམ་སོང་། དེར་མཐུད་ནས་མོས་སྐད་རྒྱག་དོན། “མགྱོགས་པོར་ཕར་འགྲོ། ཨ་མ་ལགས།
མགྱོགས་པོར་ཕར་འགྲོ། ཕར་མ་ཕྱིན་ན་མི་ཕོ་ངམ་གནག་ཕ་གིས་ཁྱེད་རང་འཇུ་ངེས་རེད།
ཁོས་ཆོས་དཔོན་འཇུས་ཟིན་འདུག མགྱོགས་པོར་ཕར་འགྲོ། ཨ་མ་ལགས། ཕར་མ་ཕྱིན་ན་ཁྱེད་རང་ཡང་འཇུ་ངེས་རེད། འོན་ཀྱང་། ཁོས་ཇི་ལྟར་ཡང་མུ་ཏིག་དཀར་ཆུང་འཇུ་ཐུབ་མི་སྲིད” ཟེར།
དེ་ལྟར་མུ་ཏིག་དཀར་ཆུང་གིས་དུར་སའི་བར་གསེང་ནས་མཆོང་ཞོར་རྒྱུག་ཞོར་གྱིས་རང་གི་ཨ་མ་ཕར་ཁྲིད་སོང་། མོའི་ས་ལྡིང་གནམ་ལྡིང་བྱེད་པའི་བྱ་སྤྱོད་དེས་ས་འོག་ཏུ་བཅུག་ཡོད་པའི་མི་རབས་དེ་དང་མོ་རང་བར་ལ་གཅིག་མཐུན་གྱི་ཁྱད་ཆོས་གང་ཡང་མེད་པའི་ཚུལ་གསལ་བཤད་བྱེད་པ་ལྟར་སྣང་ཞིང་། མི་རབས་དེ་དང་རིགས་རྒྱུད་གཅིག་པ་ཡིན་པའི་ཚུལ་ལ་ཁས་ཀྱང་ལེན་གྱིན་མེད་པ་ལྟར་དུ་སྣང་། ཕར་བལྟས་ཚོད་ཀྱིས། མོ་རང་ནི་སྔོན་ཏག་ཏག་ལ་རྒྱུ་གསར་བ་གསར་རྐྱང་དག་འདུས་ཏེ་གྲུབ་པ་ཡིན་པས་ངེས་པར་དུ་རང་སྒེར་གྱི་རང་དབང་འཚོ་བར་ལོངས་སྤྱོད་པའི་ཁེ་དབང་དགོས་ཤིང་། རང་ཉིད་ཀྱི་ཁྲིམས་སྲོལ་ཡོད་པས་མོ་རང་གི་བྱ་སྤྱོད་མཚར་པོ་དེ་དག་སུས་ཀྱང་ཉེས་སྐྱོན་དུ་ལྟ་མི་ཆོག་ཅེས་ཀུན་ལ་གསལ་འདེབས་བྱེད་པ་དང་ཀུན་ནས་འདྲའོ། །
“ཕ་གིའི་བུད་མེད་དེར་གཟིགས་དང་།” སྨན་པ་ཝ་ཏི་ཕྲི་ལིན་བོ་ཐི་ཡིས་དེ་སྐད་བཤད་ཅིང་། ཚིག་མཚམས་བཞག་སྟེ་ཡུད་ཙམ་བསྡད་རྗེས་མུ་མཐུད་དུ། “མོ་རང་གིས་སྡིག་ཉེས་གང་དང་ཅི་ཞིག་བསགས་ཡོད་ཀྱང་རུང་། ཁྱེད་ཀྱིས་གསུངས་པ་ལྟར་སེམས་ཁོང་དུ་སྦས་པའི་སྡིག་ཉེས་ཀྱི་དབང་གིས་བྱུང་བའི་ནོངས་འགྱོད་མི་བཟད་པ་དེ་འདྲ་མྱོང་གིན་མེད་པ་ཐག་གིས་ཆོད། གཟིགས་དང་། དེས་ན་ལྕམ་ཧྭ་སི་ཐིར་པེ་རན་གྱི་བྲང་ཁར་ཡིག་འབྲུ་དམར་པོ་ཞིག་བཙེམས་པས་མོའི་སེམས་ནང་གི་ནོངས་འགྱོད་ཀྱི་སྡུག་བསྔལ་ཆུང་དུ་གཏང་ཐུབ་ཀྱིན་ཡོད་པ་རེད་དམ” ཟེར།
“བདག་གིས་དེ་ལྟར་བསམ་གྱིན་འདུག འོན་ཀྱང་། ཡང་སྙིང་དེ་འདྲ་ཡིན་མིན་ངས་མོ་རང་གི་ཚབ་བྱས་ཏེ་ལན་རྒྱག་ཐབས་མེད། མོའི་གདོང་ན་མངོན་པའི་སྡུག་བསྔལ་བའི་ཉམས་འགྱུར་དེ་ནི་བལྟར་མི་བཟོད་པ་ཞིག་འདུག ཡང་གཅིག་བཤད་ན། སྡུག་བསྔལ་གྱིས་མནར་བའི་མི་རྣམས་ཀྱིས་ཀྱང་ལྕམ་ཧ་སི་ཐིར་པེ་རན་ནང་བཞིན་སེམས་ཁོང་གི་སྡུག་བསྔལ་གང་ཡོད་རྣམ་འགྱུར་ལས་ཕྱིར་དབྱུང་ཐུབ་པ་བྱུང་ཚེ། སེམས་གཏིང་དུ་མནན་སྡོད་པ་ལས་ཡག་གི་རེད་བསམ་གྱི་འདུག” ཆོས་དཔོན་གྱིས་དེ་ལྟར་ལན་བཏབ།
ཡུད་ཙམ་ཁུ་སིམ་པོར་ལུས་ཤིང་། སྨན་པས་སླར་ཡང་རང་ཉིད་ཀྱི་རྩྭ་སྨན་ལ་ཞིབ་བཤེར་དང་གདམ་གསེས་བྱེད་མགོ་བརྩམས་སོང་།
“སྔོན་ཏག་ཏག་ལ་ཁྱེད་ཀྱིས་སྐུ་གཟུགས་སྐོར་བདག་ལ་བཀའ་འདྲི་གནང་བ་མིན་ནམ།” སྨན་པས་གཞི་ནས་ཁ་གྲག་སོང་།
“ཏག་ཏག་རེད། བདག་གིས་རང་ཉིད་ཀྱི་བདེ་ཐང་ཡང་སྙིང་ག་འདྲ་ཡིན་མིན་ཤེས་འདོད་ཆེན་པོ་འདུག ཤི་གསོན་གང་འབྱུང་འཛེམ་དོགས་མེད་པར་དྲང་པོར་ལབ་རྐྱང་གྱིས་ཤིག” ཆོས་དཔོན་གྱིས་དེ་ལྟར་ལན་བཏབ།
“དེས་ན་ངས་དྲང་པོ་རང་ལབ་ཀྱི་ཡིན།” སྨན་པས་དེ་སྐད་བརྗོད་ཞོར་དང་ལས་ཀ་བྱེད་ཞོར་བྱེད། ཡིན་ཡང་མིག་གིས་ལྐོག་ནས་ཆོས་དཔོན་གྱི་རྣམ་འགྱུར་ལ་བརྟག་པར་བྱེད། ཁོས་མུ་མཐུད་དུ། “ཁྱེད་ཀྱི་སྙུན་གཞི་འདི་ཁྱད་མཚར་པོ་ཞེ་དྲག་འདུག བདག་གིས་བརྟག་དཔྱད་བྱས་པ་ལྟར་ན། སྙུན་གཞི་རང་ངོས་ནས་ལྕི་མོ་རང་མ་རེད། གང་ལྟར་གཟུགས་པོའི་ཕྱི་ལ་མངོན་པའི་ནད་རྟགས་ལྟར་གྱི་ཚབས་ཆེན་དེ་འདྲ་མ་རེད། བདག་གི་བྱང་སེམས་ཅན་གྱི་སྐུ་ཞབས་ལགས། བདག་གིས་ཉིན་རེ་བཞིན་ཁྱེད་ཀྱི་ཕྱིའི་ནད་རྟགས་ལ་བརྟགས་ཏེ་ཟླ་བ་ཁ་ཤས་ཕྱིན་སོང་། ཁྱེད་ནི་ནད་པ་ཚབས་ཆེན་ཞིག་ཡིན་པའི་ཉམས་སྣང་བྱུང་། ཡིན་ཡང་། ལག་རྩལ་མཐོ་བའི་སྨན་པ་ཉམས་མྱོང་ཅན་ཞིག་གིས་གླགས་མི་ཁེལ་བའི་ཚད་ལ་ད་དུང་བསླེབ་མི་འདུག དེ་ལྟ་ན་ཡང་། ནད་དེའི་སྐོར་བདག་གིས་ཇི་ལྟར་ལབ་དགོས་མིན་ཡང་ཤེས་ཀྱི་མི་འདུག སྐབས་རེར་ནད་གཞི་དེའི་རྩ་བ་གང་ཡིན་རྟོགས་ཟིན་པའི་ཚོར་སྣང་འབྱུང་ཞིང་། ཡང་སྐབས་རེར་གང་ཡང་ཤེས་ཀྱིན་མེད་པའི་ཉམས་སྣང་འབྱུང་གིན་འདུག” ཟེར།
“མཁས་པའི་དབང་བོ་ལགས། ཁྱེད་རང་གིས་གབ་ཚིག་འཆད་ཀྱིན་ཡོད་དམ།” ཆོས་དཔོན་གྱིས་དེ་ལྟར་འདྲི་བཞིན་མིག་ཟུར་གྱིས་སྒེའུ་ཁུང་ཕྱི་རུ་བལྟས་ནས་བསྡད།
“ལགས་སོ། །བདག་གིས་ཅུང་གསལ་བོར་བརྗོད་ཆོག སྐུ་ཞབས་ལགས། དེས་ན་སྐད་ཆ་དམར་རྗེན་རྗེན་ལབ་རྒྱུ་ཡིན་པས་དགོངས་འགལ་མེད་པར་མཁྱེན། ཁྱེད་རང་གི་གྲོགས་པོ་ཞིག་གི་ངོས་ནས་དང་། དཀོན་མཆོག་གི་བཀའ་ལྟར་ཁྱེད་ཀྱི་སྐུ་གཟུགས་ལ་འགན་འཁུར་མཁན་སྨན་པ་ཞིག་གི་ངོས་ནས་ཁྱེད་ལ་བཀའ་འདྲི་ཞུ་རྒྱུར། ཁྱེད་ཀྱིས་རང་ཉིད་ཀྱི་སྙུན་གཞིའི་གནས་ཚུལ་གང་ཡོད་སྦ་གསང་མེད་པར་བདག་ལ་གསུང་ཡོད་དམ།” སྨན་པས་ཚིག་འཕྲོ་བསྐྱངས་ནས་དེ་ལྟར་དྲིས།
“ཁྱེད་ཀྱིས་དོགས་འདྲི་དེ་འདྲ་བྱེད་དོན་ག་རེ་ཡིན་ནམ། ངོ་མ་ཟེར་བ་ཡིན། སྨན་པ་གདན་དྲངས་པའི་མདུན་དུ་ནད་གཞི་གང་ཡིན་གསང་བ་བྱས་ཚེ། བྱིས་པའི་རྩེད་མོ་རང་ཆགས་པ་མ་རེད་དམ།" ཆོས་དཔོན་གྱིས་དེ་ལྟར་ལྡོག་འདྲི་བྱས།
“ཁྱེད་རང་གིས་གསུང་ཚུལ་ལྟར་བྱས་ན། བདག་གིས་ནད་གཞིའི་སྐོར་ཡོད་ཚད་གསལ་ཐིང་ཐིང་ཤེས་ཡོད་པ་མ་རེད་དམ།” ཝ་ཏི་ཕྲི་ལིན་བོ་ཐི་ཡིས་བསམ་བཞིན་དུ་དེ་ལྟར་ལབ་པ་དང་ཆབས་ཅིག གྲུང་ཤ་དོད་པའི་མིག་གིས་ཆོས་དཔོན་གྱི་གདོང་ལ་ནན་གྱིས་བལྟས་ནས་མུ་མཐུད་དུ། “དེ་ལྟ་བྱུང་ཡོད་པར་སྨོན། གསལ་བཤད་བྱ་རྒྱུ་ཞིག་ནི། སྨན་པས་ཤ་ཁྲག་ལུས་པོའི་ནད་རྟགས་ཙམ་མ་གཏོགས་མ་ཤེས་ཚེ། ནད་གཞིའི་ཕྱེད་ཀ་མ་གཏོགས་བཅོས་ཐབས་ཡོད་པ་མ་རེད། ནམ་རྒྱུན་ང་རང་ཚོས་གཟུགས་པོའི་ནད་གཞི་ནི་གཟུགས་པོ་རང་ལས་གཞན་དང་འབྲེལ་བ་མེད་པར་བསམ་གྱིན་ཡོད་རེད། ཡིན་ཡང་དོན་དངོས་སུ།
ནད་གཞིའི་རྩ་བ་ནི་སེམས་གཅོང་གང་ཞིག་གིས་བསྐྱེད་པ་ཡིན་ཡང་སྲིད། བྱམས་སེམས་ཅན་གྱི་སྐུ་ཞབས་ལགས། གལ་ཏེ་བདག་གི་དྲང་གཏམ་དག་གིས་ཁྱེད་ལ་ཕོག་ཐུག་བཟོས་སོང་ན། དགོངས་འགལ་མེད་པར་མཁྱེན་ཞེས་ཡང་ཡང་ཞུ་རྒྱུ་ཡིན། སྐུ་ཞབས་ཁྱེད་རང་ནི་བདག་གི་མཐོང་བའི་སྐྱེ་བོའི་ཁྲོད་དུ། ཕྱིའི་གཟུགས་པོ་དང་ནང་སེམས་ཁམས་གཉིས་ཆེས་དོ་མཉམ་ཞིང་ཆེས་ཆ་འགྲིག་པ་དང་། ཆེས་དབྱེར་མེད་གཅིག་ཏུ་འདྲེས་ཡོད་པ་ཞིག་རེད། ཁྱེད་རང་གི་ངོས་ནས་ཞུས་ན། ཕྱིའི་ཤ་ཁྲག་གི་གཟུགས་པོ་ནི་ནང་བླ་སྲོག་གི་ཡོ་བྱད་ཙམ་དུ་སྣང" ཟེར།
“དེ་ལྟ་ཡིན་ཚེ། བདག་གིས་སྐད་ཆ་གང་ཡང་འདྲི་དགོས་དོན་མི་འདུག ཁྱེད་རང་གི་ཚིག་བབ་ལ་ཉན་ཚེ། ཁྱེད་རང་བླ་སྲོག་གི་ནད་གཞི་གསོ་མཁན་ཞིག་མིན་པ་འདྲ།” ཆོས་དཔོན་གྱིས་སྨན་པའི་ཚིག་མཚམས་བཅད་ནས་དེ་སྐད་བཤད་པ་དང་ཅུང་རྟབ་རྟབ་པོར་རྐུབ་སྟེགས་ལས་ཡར་ལངས་སོང་།
“དེ་ལྟ་ན། སྙུན་གཞི་རིགས་ཤིག་ནི།” ཝ་ཏི་ཕྲི་ལིན་བོ་ཐི་ཡིས་རང་གི་ཚིག་མཚམས་ཆོས་དཔོན་གྱིས་བཅད་པའི་ཚུལ་ལ་སྣང་འཇོག་གང་ཡང་མ་བྱས། ཁོ་ཡར་ལངས་ཤིང་སྟོབས་ཆུང་བའི་ལུས་པོ་ནག་རིལ་རྒས་གཉེར་ཅན་དེ་སྐྱ་ཐག་ཆོད་པའི་ཆོས་དཔོན་གྱི་ཁ་སྤྲོད་དུ་འགྲེང་སྟེ། དེ་སྔོན་གྱི་སྐད་གདངས་མ་འགྱུར་བར་མུ་མཐུད་དུ།“དཔེར་ན། ཁྱེད་ཀྱི་སེམས་གཅོང་གང་ཞིག་གམ། ཡང་ན་སེམས་ཀྱི་སྡུག་བསྔལ་གང་ཞིག་གི་ནད་རྟགས་ནི་སྐུ་གཟུགས་ལས་དེ་མ་ཐག་མངོན་ཡོང་གི་རེད། དེ་འདྲའི་གནས་ཚུལ་ལ་འཕྲད་དུས། ཁྱེད་ཀྱིས་ད་དུང་ཡང་སྨན་པ་ལ་གཟུགས་པོའི་ནད་རྟགས་ཙམ་གསོ་བཅོས་གནང་འཇུག་གི་ཡིན་ནམ། གལ་ཏེ་ཁྱེད་རང་གིས་སེམས་ཁོང་གི་སྡུག་བསྔལ་དང་ན་ཟུག་སྨན་པར་གསལ་བོར་མ་གསུང་བ་ཡིན་ན། སྨན་པས་གསོ་བཅོས་ཇི་ལྟར་བྱའམ” ཟེར།
“མིན། བདག་གིས་ཁྱོད་ལ་ལབ་མི་སྲིད། མི་སྐྱ་སྨན་པ་ཞིག་ལ་ཁྱོན་ནས་ལབ་མི་སྲིད།” ཆོས་དཔོན་དེམ་སི་དེ་ཡོབ་ལགས་ངར་ཆེན་པོ་ལངས་ཏེ་རང་དབང་མེད་པར་དེ་ལྟར་སྐད་བརྒྱབ་པ་དང་ཆབས་ཅིག སྡང་བའི་མིག་ཟུང་ཆེ་ཆེར་བགྲད་དེ་སྨན་པའི་གདོང་ལ་ཕུར་ཚུགས་སུ་བལྟས་ཏེ་མུ་མཐུད་དུ། “ཁྱོད་ལ་རྩ་བ་ནས་ལབ་མི་སྲིད། གལ་སྲིད་དངོས་གནས་བླ་སྲོག་དང་འབྲེལ་བའི་ནད་གཞི་ཞིག་ཡིན་པའི་དབང་དུ་བཏང་ན་ཡང་།
བདག་གིས་རང་ཉིད་ཀྱི་བླ་སྲོག་འདི་བླ་སྲོག་གསོ་བཅོས་བྱེད་མཁན་ཞིག་ལ་བཅོལ་འདོད།
ཤི་གསོན་གང་འབྱུང་ཁོང་ལ་སྐྱབས་བཅོལ་བྱ་འདོད། ཁོང་གིས་རང་ཉིད་ཀྱི་བདེན་དྲང་དང་ཤེས་རབ་ཀྱི་ཚུལ་ཇི་ལྟ་བ་བཞིན་བདག་གི་ཚེ་སྲོག་ལ་ཁྲུན་ཐག་ཇི་ལྟར་གཅད་ཀྱང་མི་འགྱོད་དོ། །འོན་ཀྱང་། ཁྱོད་ཀྱིས་རང་ཉིད་སུ་ཡིན་བསམ་གྱིན་འདུག་གམ། ཧམ་པ་ཚ་བ་ལ། སྡིག་སྒྲིབ་སྦྱོང་གིན་པའི་མི་ཞིག་དང་དཀོན་མཆོག་བར་དུ་འཚང་ཁ་རྒྱག་དོན་གང་ཡིན” ཟེར།
ཆོས་དཔོན་སྨྱོས་པ་ལྟ་བུའི་ཉམས་འགྱུར་དང་བཅས་ཁང་མིག་ལས་ཕྱིར་ཐོན་སོང་།
“ཚད་འདི་འདྲ་ལ་བསླེབས་ཐུབ་པའང་གྲུབ་འབྲས་ཆེན་པོ་རེད།” སྨན་པ་ཝ་ཏི་ཕྲི་ལིན་བོ་ཐི་ཡིས་ཁོང་འཛུམ་དང་བཅས་ཆོས་དཔོན་གྱི་རྒྱབ་གཟུགས་ལ་ཅེར་བཞིན་དེ་ལྟར་ཆིག་ལབ་བརྒྱབ་ཅིང་། དེ་ནས་མུ་མཐུད་དུ། “དེར་སྐྱོན་ཡོད་པ་མ་རེད། མི་འགྱངས་པར་ངེད་གཉིས་ཡང་བསྐྱར་གྲོགས་པོ་ཆགས་ཐུབ་ངེས་རེད། དེ་ལྟ་ན་ཡང་། མི་འདིར་ལྟོས་དང་།
ངར་ཆེ་བ་ལ་ཨང་། རང་ལུས་རང་དབང་ལ་ཡོང་གིན་མི་འདུག ངར་ཤུགས་འདིའི་རིགས་དེ་འདྲ་ཤུགས་ཆེ་བར་བརྟགས་ཚེ། ངར་ཤུགས་གཞན་དག་ཀྱང་དེ་ལས་ཞན་པ་ག་ལ་ཡོད།
མི་འདི་དེ་སྔོན་འདོད་པའི་ངར་ཤུགས་ཆེན་པོའི་དབང་དུ་གྱུར་ཏེ་ཚུལ་མིན་གྱི་ལས་ལ་ཞུགས་མྱོང་ཡོད་པ་ཐག་གིས་ཆོད” ཟེར།
དངོས་གནས། གྲོགས་པོ་དེ་གཉིས་བར་ལ་སྔོན་མ་ལྟར་གྱི་མཛའ་བརྩེའི་འབྲེལ་བ་ཆགས་པར་དཀའ་ལས་ཆེར་མེད་པའི་ཚུལ་དོན་དངོས་ཀྱིས་ར་སྤྲོད་བྱས་སོང་། ཆོས་དཔོན་ལོ་གཞོན་ཁོང་སྨན་པའི་ཁང་མིག་ལས་ཕྱིར་ཐོན་ནས་དུས་ཚོད་ཁ་ཤས་ལ་གཅིག་པུར་བསྡད་རྗེས། རླུང་དེ་འདྲ་ལངས་པ་ནི་རང་ཉིད་ཀྱི་སེམས་ཁམས་འཁྲུགས་པ་ཁོ་ནའི་དབང་གིས་བསྐྱེད་པ་མ་གཏོགས། སྨན་པའི་སྐད་ཆ་ལས་འཚིག་པ་ཟ་དགོས་ངེས་ཀྱི་རྒྱུ་རྐྱེན་དང་ཁ་གཡོར་ས་གང་ཡང་མེད་པའི་ཚུལ་ལ་ངེས་ཤེས་གཞི་ནས་འདྲོངས་ཏེ། བྱང་སེམས་ཅན་གྱི་སྨན་པ་བགྲེས་པོ་དེའི་སྟེང་དུ་སྙིང་རླུང་སྟོད་འཚང་དེ་འདྲ་བྱས་པའི་ཚུལ་ལ་བསམས་ཤིང་ཧང་སང་དགོས་བྱུང་། སྨན་པས་རང་འཁྲིའི་ལས་འགན་ཁུར་འཁྱེར་གྱིས་ལེགས་ཉེས་དྲང་པོར་བཤད་དགོས་དོན་ཡང་དོན་དུ་ཆོས་དཔོན་རང་ཉིད་ཀྱིས་རེ་བ་བཏོན་པའི
འབྲས་བུ་མ་ཡིན་ནམ། དེ་ལྟར་བསམ་གྱིན་བསམ་གྱིན་ཁོང་ལ་ནོངས་འགྱོད་མི་བཟད་པ་སྐྱེས་ཤིང་དེ་མ་ཐག་སྨན་པའི་འཁྲིས་སུ་ཕྱིན་ཏེ་དགོངས་དག་ཐུགས་བདེན་ཞུས་པ་དང་སྦྲགས་མུ་མཐུད་རང་ཉིད་ལ་ནད་བཅོས་བྱ་རྒྱུའི་རེ་བ་ཞུས། ཁོང་གི་སེམས་སུ། རང་ཉིད་ཀྱི་ནད་གཞི་ད་དུང་དྲག་སྐྱེད་འབྱུང་ཐུབ་མེད་ན་ཡང་། འཇིག་རྟེན་དཀར་ངོགས་ནས་ད་བར་དུ་གསོན་པོར་སྡོད་རྒྱུ་བྱུང་བ་ནི་སྨན་པ་ཁོང་གི་བཀའ་དྲིན་རེད་བསམས། སྨན་པ་ཝ་ཏི་ཕྲི་ལིན་བོ་ཐི་ཡིས་དེ་མ་ཐག་དེ་དོན་ཁས་བླངས་ཤིང་མུ་མཐུད་ཆོས་དཔོན་གྱི་བླ་སྨན་པའི་ལས་ཀ་ཁུར་དུ་བཞེས། དེ་ལྟར་ཁོས་སྔར་རྒྱུན་ལྟར་ཐབས་ཤེས་གང་ཡོད་ཀྱིས་ཆོས་དཔོན་ལ་ནད་བཅོས་གང་ལེགས་བྱས། ཡིན་ན་ཡང་། ནམ་རྒྱུན་ནད་བཅོས་ཚར་ཏེ་ནད་པའི་གཟིམ་ཁང་ནས་གྱེས་འགྲོ་དུས། ཁོའི་གདོང་ན་རྟག་པར་གསང་བའི་འཛུམ་ཆུང་ཤིག་གེར་མངོན་གྱིན་འདུག ཉམས་འགྱུར་དེ་རིགས་ནི་ཆོས་དཔོན་གྱི་སྐུ་མདུན་དུ་ཡེ་ནས་མངོན་མི་སྲིད་དེ། ཆོས་དཔོན་གྱི་སྒོའི་ཐེམ་པ་བརྒལ་ཚར་རྗེས་གཞི་ནས་ཇེ་གསལ་ཇེ་གསལ་དུ་འགྱུར་གྱིན་ཡོད།
“ཇི་འདྲའི་མཐོང་དུ་དཀོན་པའི་སྙུན་གཞི་ཞིག་རེད་ཨང་། བདག་གིས་ད་དུང་ཡང་སྔར་བས་ཀྱང་ཞིབ་ཚགས་པོས་ལྟ་ཞིབ་བྱ་དགོས་འདུག དེ་ནི་བླ་སྲོག་དང་གཟུགས་པོ་མཉམ་སྡེབ་ཀྱིས་བསྐྱེད་པའི་སྙུན་གཞི་ཁྱད་མཚར་པོ་ཞིག་རེད་འདུག སྨན་བཅོས་ལག་རྩལ་མཐོར་འདེགས་གཏོང་བའི་དགེ་མཚན་གཅིག་པུའི་ངོས་ན་བཤད་ན་ཡང་། བདག་གིས་རྒྱུ་མ་ཕུ་འདེད་ཀྱིས་ས་གསལ་རྡོ་གསལ་ཞིག་ངེས་པར་བཟོ་རྒྱུ་ཡིན།” སྨན་པས་དེ་ལྟར་ཆིག་ལབ་ཤབ་ཤུབ་བརྒྱབ་སོང་།
གོང་དུ་བཤད་པའི་དོན་དག་དེ་བྱུང་ནས་ཡུན་རིང་མ་ཕྱིན་པའི་ཉིན་གུང་ཞིག་ལ།
ཆོས་དཔོན་དེམ་སི་དེ་ཡོབ་ལགས་རྐུབ་སྟེགས་ལ་བཞུགས་བཞིན་དུ་གཉིད་སྟུག་པོ་ཁུག་འདུག མདུན་ཅོག་སྟེང་དུ་གླེགས་བམ་རྒྱབ་ཤ་ནག་པོ་ཅན་ཞིག་ཁ་ཕྱེ་སྟེ་བཞག་འདུག་པ་དེ་ཕལ་ཆེར་གཉིད་འགུགས་གྲུབ་མཐའི་གསུང་འབུམ་ཁྲོད་ཀྱི་གསུང་རྩོམ་བྱིན་མཐུ་ཅན་ཞིག་ཡིན་པ་གོར་མ་ཆག རྒྱུན་གཏན་ཡིན་ན་ཁོང་ནི་ཡལ་གའི་རྩེ་ན་རྐང་མལ་གསོ་བའི་བྱིའུ་ཆུང་ཞིག་དང་འདྲ་བར་གཉིད་སྲབ་པོ་ཆད་ཆད་མཐུད་མཐུད་ཙམ་ལས་ཁུག་གིན་མེད། དེ་བས། དེ་རིང་ཆོས་དཔོན་ཁོང་གཉིད་སྟུག་པོ་འདི་འདྲ་ཁུག་དོན་གང་ཡིན་ལ་དོགས་པ་ཟ་བ་ཞིག་རེད། ཝ་ཏི་ཕྲི་ལིན་བོ་ཐི་ཁྲོག་ཁྲོག་ཐག་ཐག་གིས་ནང་དུ་འཛུལ་ཅིང་འཁྲིས་སུ་བཅར་ན་ཡང་། ཆོས་དཔོན་སྔར་བཞིན་རྐུབ་སྟེགས་ལས་འགུལ་ཙམ་ཡང་མ་གནང་བར་གཉིད་དུ་ཡུར་བསྡད་སོང་། སྨན་པས་ཐོག་མར་ལག་པ་ཁོང་གི་བྲང་ཁར་བཞག་པ་དང་། དེ་ནས་ནམ་རྒྱུན་བརྟག་དཔྱད་བྱེད་དུས་ཀྱང་བཤུ་མྱོང་མེད་པའི་ན་བཟའ་ཕར་བཤུས་སོང་།
སྐབས་དེར། ཆོས་དཔོན་དེམ་སི་དེ་ཡོབ་ཀྱིས་གཟུགས་པོ་བསྐུམ་ཙམ་བྱས་སོང་། ཕར་བལྟས་ཚོད་ཀྱིས་དངངས་འདྲོག་ཕྲན་བུ་ལངས་སོང་བ་འདྲ།
ཡུད་ཙམ་བསྡད་རྗེས། སྨན་པ་ཁ་ཕྱིར་འཁོར་ཏེ་བུད་སོང་།
ཝ་ཏི་ཕྲི་ལིན་བོ་ཐི་ཕྱིར་ཐོན་དུས། དགའ་སྤྲོ་དང་། མཚར་སྣང་དང་། ཞེད་སྣང་སོགས་མཉམ་འདྲེས་ཀྱི་ཉམས་འགྱུར་ཁྱད་པར་བ་ཞིག་མངོན་འདུག དགའ་སྣང་དྲག་པོའི་དབང་གིས་བྱུང་བའི་ཉམས་འགྱུར་ཁྱད་མཚར་དེ་ནི་མིག་མདངས་སམ་ངོ་གདོང་ཙམ་ལས་ཕྱིར་མངོན་ཐུབ་པ་ཞིག་གཏན་ནས་མ་ཡིན་པས་ཁོས་རང་གི་སྐྱུག་བྲོ་བའི་ལུས་པོའི་བཟོ་ལྟ་བརྒྱུད་ནས་ཕྱིར་མངོན་པར་བྱེད་པ་སྟེ། ལག་པ་ཀྲབ་ཀྲབ་ཀྱིས་གནམ་གཅལ་ལ་བརྐྱངས་ཤིང་། རྐང་པས་པང་གཅལ་རྔ་ལྟར་བརྡུངས་སོ། །གལ་ཏེ་སུ་ཞིག་གིས་སྨན་པ་ཝ་ཏི་ཕྲི་ལིན་བོ་ཐི་ཡི་སྨྱོན་པ་ལྟ་བུའི་བྱེད་སྟངས་དེ་དག་མཐོང་ཚེ། དེ་མ་ཐག་སྣང་ཚུལ་གཞན་ཞིག་དྲན་སྲིད་པ་སྟེ། རྙེད་དུ་དཀོན་པའི་མིའི་རྣམ་ཤེས་ཤིག་སྟབས་ཉེས་ནས་དམྱལ་བར་ལྷུང་དུས། གཤིན་རྗེའི་ལས་མཁན་དག་གིས་རྐང་འཁྲབ་ལག་འཁྲབ་བྱེད་པའི་བཟོ་ལྟ་ནི་འདི་འདྲ་ལོས་ཡིན་སྙམ་པ་དེའོ། །
འོན་ཀྱང་། སྨན་པའི་དགའ་སྤྲོ་དང་གཤིན་རྗེའི་ལས་མཁན་གྱི་དགའ་སྤྲོ་གཉིས་ཀྱི་མི་འདྲ་ས་ནི། སྨན་པའི་དགའ་སྤྲོའི་ཁྲོད་དུ་མཚར་སྣང་འདྲེས་ཡོད་པ་དེའོ། །

བཅུ་གཅིག་པ། སེམས་ཁོང་།

གོང་དུ་གླེང་ཟིན་པའི་དོན་དག་དེ་བྱུང་བའི་རྗེས་སུ། ཕྱི་ཚུལ་ནས་བལྟས་ན་ཆོས་དཔོན་དང་སྨན་པའི་འབྲེལ་བ་སྔར་རྒྱུན་ལྟར་འགྱུར་བ་གང་ཡང་མེད་པ་ལྟར་སྣང་ཡང་།
དོན་དངོས་སུ་ངོ་བོའི་ཆ་ནས་འགྱུར་བ་ཆེན་པོ་བྱུང་ཡོད། ཉེ་ཆར་སྨན་པ་ཝ་ཏི་ཕྲི་ལིན་བོ་ཐི་ལ་མཚོན་ན། ཇི་ལྟར་བྱ་དགོས་མིན་གྱི་རིག་ལམ་གསལ་ཅིང་བགྲོད་ལམ་བདེ།
ཡིན་ཡང་དོན་དངོས་ཐོག ཐབས་ལམ་དེ་ནི་དང་ཐོག་ཁོས་རང་ཉིད་ལ་འཆར་འགོད་བྱས་ཡོད་པའི་འཆར་གཞི་དང་ཡོངས་སུ་མཐུན་པ་ཞིག་བྱུང་མེད། སྨན་པ་ཝ་ཏི་ཕྲི་ལིན་བོ་ཐི་ལ་ཕྱི་ཚུལ་ནས་བལྟས་ན་ཞི་དུལ་དང་། འགྲོག་འདྲིས་བདེ་པོ་དང་། ངང་རྒྱུད་རིང་པོའི་ཚུལ་དུ་ཡོད་ན་ཡང་། བགྲེས་སོང་ལས་ངན་དེའི་སེམས་ཁོང་ལ་སྔ་མོ་ནས་གདུག་རྩུབ་དང་ཞེ་འཁོན་ཆེན་པོ་མངོན་ཆུང་གིས་སྦས་ཡོད། དེ་སྔོན་མི་མངོན་པར་སྦས་ཡོད་པའི་གདུག་རྩུབ་དང་ཞེ་འཁོན་དེ་དག་ལ་ཉེ་ཆར་གོ་སྐབས་བྱུང་སྟེ་གསོན་ཤུགས་རྒྱས་སྒང་རེད། དེའི་རྐྱེན་གྱིས་ཁོའི་སེམས་སུ་རྣག་ཐོག་གཙག་འཁེལ་གྱི་ཚུལ་དུ་དགྲ་ཤ་ལེན་པའི་ཐབས་ལམ་སྔར་མེད་པ་ཞིག་འཁོར་འཁོར་བྱེད་བཞིན་ཡོད། ཁོས་རང་ཉིད་ཆོས་དཔོན་གྱི་ཆེས་ཡིད་རྟོན་འཕེར་བའི་བློས་ཐུབ་གྲོགས་པོར་བརྫུས་ཏེ་ཕ་རོལ་པོའི་ཞེད་སྣང་དང་།
ངོ་ཚ་དང་། སྡུག་བསྔལ་དང་། ནོངས་འགྱོད་དང་། ལེ་བདའ་སོགས་སེམས་ཁོང་གི་གསང་བ་ཡོད་ཚད་ཕྱིར་བྱོ་རུ་འཇུག་གིན་ཡོད། མ་གཞིའི་འགྲོ་ལུགས་ལྟར་བྱས་ན། མིའི་སེམས་ཁོང་གི་གསང་རྒྱ་དམ་པོ་བྱས་ཡོད་པའི་ནག་ཉེས་དང་ནོངས་འགྱོད་གང་ཡོད་ཐམས་ཅང་ལ་འཇིག་རྟེན་གྱི་དཀྱེལ་ཡངས་པའི་ཕང་བ་ནས་གུ་ཡངས་འཐོབ་སྲིད་པ་ཞིག་ཡིན་མོད།
འོན་ཀྱང་ཆོས་དཔོན་ཁོང་གིས་གསང་རྒྱ་སྟོན་ཡུལ་ནི་སྙིང་རྗེའི་སེམས་ཀྱིས་སྟོངས་པའི་མི་ཞེ་གནག་དེ་འདྲ་ཞིག་ཡིན་པས་ཁོང་ཐར་པར་གཏང་ག་ལ་སྲིད་ཨང་། དེ་ལྟར་སྨན་པས་རང་ཉིད་ཀྱི་བསམ་གནག་ལྐོག་གནོད་ཀྱི་ཐབས་འཕྲུལ་གང་ཡོད་ཆོས་དཔོན་ལས་ངན་དེའི་སྟེང་ལ་རྩལ་དུ་སྤྲུག་བཞིན་ཡོད། དེ་ལྟར་བྱེད་དོན་ནི། ཁོའི་སེམས་སུ་རང་ཉིད་ཀྱི་སྙིང་ནད་དང་ཞེ་འཁོན་སངས་དགོས་ན་དེ་ནི་ཐབས་ལམ་ཡག་ཤོས་སུ་འདོད་བཞིན་པས་རེད།
ཆོས་དཔོན་གྱི་དོགས་འདྲོག་ཚ་ལ་རྫི་གསང་རྣོ་བའི་ངང་གཤིས་ཀྱི་དབང་གིས། དེ་སྔོན་ལྐོག་ཇུས་དེ་མངོན་འགྱུར་འབྱུང་བར་རེ་ཞིག་བར་ཆད་བྱུང་མྱོང་ཡོད་མོད། འོན་ཀྱང་ཝ་ཏི་ཕྲི་ལིན་བོ་ཐི་ཡིས་ཚུལ་དེར་མ་རངས་པའི་འཁང་ར་གང་ཡང་བྱས་མྱོང་མེད།
རྒྱུ་མཚན་ནི་ཁོའི་སེམས་ངོར་དེ་དག་ཡོད་ཚད་ནི་དཀོན་མཆོག་གི་བཀོད་སྒྲིག་ཡིན་པར་བསམ་གྱིན་ཡོད་ཅིང་དགྲ་ཤ་ལེན་མཁན་དང་དགྲ་ཤ་ལེན་ཡུལ་གཉིས་ཀྱི་ལས་དབང་ཇི་ལྟར་འགྱུར་མིན་དེའང་དཀོན་མཆོག་ཁོ་ནའི་ལག་ན་ཡོད་པར་འདོད་ཀྱིན་ཡོད་པས་རེད། དེའི་སྐབས་སུ། ཁོའི་སེམས་སུ་གཅིག་བྱས་ན་དཀོན་མཆོག་གིས་མ་གཞིར་ཉེས་ཆད་འཁུར་དགོས་ངེས་ཀྱི་མི་ཞིག་ལ་གུ་ཡངས་གནང་གིན་མེད་དམ་སྙམ་པའི་དོགས་པའང་སྐྱེས་མྱོང་ཡོད། ཡིན་ཡང་ནམ་ཞིག་གི་དུས་ན་ཁོས་རང་ཉིད་ལ་གསང་བའི་ལུང་བསྟན་གང་ཞིག་ཐོབ་བྱུང་བའི་ཉམས་སྣང་བྱུང་། ལུང་བསྟན་དེ་དཀོན་མཆོག་གམ་ཡང་ན་གཞན་གང་ཞིག་ནས་བྱུང་བ་ཡིན་ཡང་རུང་། ཁོ་རང་གི་དམིགས་འབེན་གྱི་ངོས་ནས་བཤད་ན་ཧེ་བག་གང་ཡང་ཡོད་པ་མ་རེད། ཆོས་དཔོན་དེམ་སི་དེ་ཡོབ་དང་འབྲེལ་འདྲིས་བྱེད་པའི་གོ་རིམ་ཁྲོད་དུ། ཁོས་ལུང་བསྟན་དེ་ལ་བརྟེན་ནས་ཆོས་དཔོན་གྱི་ཕྱིའི་ཆ་ལུགས་གཏམ་སྤྱོད་ནས་ནང་བླ་སྲོག་གི་གསང་བའི་འཇིག་རྟེན་བར་གྱི་ཡོད་ཚད་ལག་མཐིལ་ལ་སྐྱུ་རུ་ར་བཞག་པ་ལྟར་གསལ་ཐིང་ཐིང་མིག་འོག་ཏུ་བསྡུས་ཤིང་། ཉིན་མཚན་དུས་དྲུག་གི་ནང་སེམས་ཀྱི་འགྱུར་བ་ཕྲ་ཞིང་ཕྲ་བ་དག་ཀྱང་འཆོར་བ་མེད་པར་བྱས། དེ་ལྟར་ཆོས་དཔོན་ལས་ངན་དེའི་སེམས་པའི་འཇིག་རྟེན་ལ་མཚོན་ནས་བཤད་ན། སྨན་པ་དེ་ནི་ལྟད་མོ་བ་ཞིག་ཡིན་པ་མ་ཟད། ད་དུང་འཁྲབ་སྟོན་པ་གཙོ་གྲས་ཀྱང་ཆགས་ཡོད་པ་རེད། ཁོས་གང་འདོད་ཅི་འདོད་ལྟར་ཆོས་དཔོན་གྱི་ལུས་སེམས་ལ་ཁ་ལོ་བྱེད་ཀྱིན་ཡོད་པ་རེད། ཚུལ་དེ་ནི་འདི་ལྟ་སྟེ། གལ་སྲིད་མ་གཞི་ནས་སྡུག་བསྔལ་གྱིས་ཀུན་ནས་མནར་བའི་ཆོས་དཔོན་གྱི་སྙིང་ལ་ཟུག་གཟེར་ཐེངས་ཤིག་བསླང་འདོད་ཚེ། དེའི་སྡུག་བསྔལ་གྱི་འབྱུང་རྩ་གར་ཡོད་ལ་ཆ་རྒྱུས་ཅུང་ཟད་ཡོད་པས་ཆོག་ཅིང་། ཏག་ཏག་སྨན་པ་དེ་ནི་ཚུལ་དེར་ཆ་རྒྱུས་ཆེན་པོ་ཡོད་པ་ལྟ་བུ་དང་། ཡང་གལ་སྲིད་ཆོས་དཔོན་ལ་དངངས་འདྲོག་བསླངས་ཏེ་གདོང་གཤིས་ཐལ་མདོག་ཏུ་བསྒྱུར་འདོད་ཚེ། སྨན་པའི་ལག་པར་འཆང་བའི་སྒྱུ་མ་མཁན་གྱི་འཕྲུལ་གྱི་དབྱུག་པ་གཡུག་ཙམ་བྱས་པ་ཙམ་གྱིས་མཆེ་བ་བགྲད་པའི་གདོན་འདྲེ་ཁྲི་འབུམ་གྱིས་འཇིགས་སུ་རུང་བའི་བཟོ་ལྟ་བསྟན་ཏེ་དུས་གཅིག་ལ་ཆོས་དཔོན་རུབ་ཡོང་སྲིད། ཡོང་ནས་ཀྱང་ཆོས་དཔོན་གྱི་སྙིང་ཁར་སྡིགས་མཛུབ་ཀེར་ནས་སྙིང་ཁམས་དཀྲུག་ངེས་པ་ལྟ་བུའོ། །
དེ་དག་ཡོད་ཚད་ཀྱི་གོ་རིམ་ནི་ཧ་ཅང་ཞིབ་ཚགས་ལྡན་ཞིང་འཐུས་ཤོར་མེད་པ་ཞིག་ཡིན་པས། ནམ་རྒྱུན་ཆོས་དཔོན་གྱི་ཉམས་སྣང་ལ་སྡང་བའི་དགྲ་བོ་གང་ཞིག་གིས་རང་ཉིད་དམིགས་དབེན་དུ་བཟུང་ཡོད་སྣང་གི་ཚོར་བ་རབ་རིབ་མག་མོག་ཅིག་འབྱུང་བཞིན་ཡོད་ན་ཡང་། ཡང་སྙིང་ཅི་ཡིན་གང་ཡིན་གྱི་དོན་རྩ་ཁྱོན་ནས་རྟོགས་ཐུབ་ཀྱི་མེད། དེ་ལྟ་ན་ཡང་། ཆོས་དཔོན་གྱིས་སྨན་པ་བགྲེས་པོའི་དོ་མི་མཉམ་པའི་གཟུགས་པོ་མཐོང་ཐེངས་རེར་ཞེད་སྣང་དང་དོགས་པ་མཉམ་དུ་སྐྱེས་ཀྱིན་ཡོད་ཅིང་། ཐ་ན་སྐབས་འགར་ད་དུང་སྡང་སེམས་སྐྱེས་ཤིང་སྐྱུག་མེར་ལངས་ཀྱིན་ཡོད། ཆོས་དཔོན་གྱི་མིག་ལམ་དུ། སྨན་པའི་བྱད་གཟུགས་དང་། བཟོ་ལྟ་དང་། དཀར་ཕྱེད་ནག་ཕྱེད་ཀྱི་སྨ་ར་དང་། འབྲེལ་མེད་ཀྱི་རྣམ་འགྱུར་ཕྲན་ཚེགས་སོགས་དང་། ཐ་ན་གྱོན་ཆས་ཀྱི་བཟོ་ལྟ་སོགས་གང་དང་ཅི་ཡང་སྐྱུག་བྲོ་པོ་ཤ་སྟག་ཏུ་སྣང་གིན་ཡོད། ཆོས་དཔོན་ལ་དེ་ལྟའི་ལྟ་སྟངས་མངོན་གསལ་ཅན་ཞིག་འབྱུང་གིན་ཡོད་པ་ངེས་གཏན་ཡིན་ན་ཡང་། ཆོས་དཔོན་རང་ཉིད་ཀྱིས་ཚུལ་དེ་གཏན་ནས་ཁས་ལེན་གྱིན་མེད། དེའི་རྒྱུ་མཚན་ནི། ཕྱོགས་གཅིག་ནས་སྡང་སེམས་དང་དོགས་པ་དེ་ལྟར་སྐྱེས་པ་ལ་རྒྱུ་མཚན་འཐད་ལྡན་གང་ཡང་འགོད་ཐུབ་ཀྱིན་མེད་པས་དང་། ཕྱོགས་གཞན་ཞིག་ནས་ནད་དུག་གང་ཞིག་གིས་རང་ཉིད་ཀྱི་སྲོག་རྩ་ཆེམ་ཆེམ་ཟ་བཞིན་པ་དེ་ལས་གཞན་པའི་རྒྱུ་རྐྱེན་གཞན་ཞིག་འཚོལ་མ་འདོད་པས་ཡིན་ཡང་སྲིད། རང་ཉིད་ཀྱིས་སྨན་པར་ལྟ་སྟངས་ངན་པ་དེ་འདྲ་འཛིན་པའི་ཚུལ་ལ་བསམས་ཤིང་ཆོས་དཔོན་གྱིས་རྟག་པར་རང་ཉིད་ལ་ལེ་བདའ་བྱེད་ཀྱིན་ཡོད། མ་གཞི་བྱས་ན། ལྟ་སྟངས་དེའི་འབྱུང་རྐྱེན་རྒྱུ་མཚན་ལ་བརྟགས་ཤིང་དཔྱད་ནས་ཉེན་ཟོན་ཅུང་ཟད་བྱ་བར་འོས་མོད་ཀྱང་། ཁོང་གིས་དེ་ལས་ལྡོག་སྟེ་རང་ཉིད་ཀྱི་ལྟ་སྟངས་དེ་ཉིད་རྨང་ནས་འདོར་རྩིས་བྱེད། དེ་ལྟར་ཆོས་དཔོན་གྱིས་སྔར་རྒྱུན་ལྟར་སྨན་པ་དེ་དང་འབྲེལ་འདྲིས་དམ་ཟབ་བྱེད་བཞིན་དུ་གནས་པས། དགྲ་ཤ་ལེན་མཁན་ལ་གོ་སྐབས་རབས་དང་རིམ་པ་སྤྲོད་ཀྱིན་ཡོད། དོན་དངོས་སུ། དགྲ་ཤ་ལེན་མཁན་དེ་ནི་ཁེར་ཧྲེང་ཧྲེང་གི་བགྲེས་སོང་ལས་ངན་ཞིག་ཡིན་པ་དང་དགྲ་ཤ་ལེན་པའི་ཆེད་དུ་ལུས་ངལ་སེམས་ངལ་དུ་འཚོ་བཞིན་པའི་ངོས་ནས་བཤད་ན། ཁོའི་ལས་དབང་ནི་དགྲ་ཤ་ལེན་ཡུལ་ཆོས་དཔོན་ལས་ཀྱང་ལྡབ་འགྱུར་གྱིས་སྐྱོ་བར་སྣང་ངོ་། །
ཆོས་དཔོན་དེམ་སི་དེ་ཡོབ་ལགས་ལ་མཚོན་ན། ཕྱིའི་ལུས་པོས་ནད་དུག་གི་མནར་གཅོད་མྱོང་ཞིང་ནང་སེམས་པས་སུན་སྣང་གི་སྡུག་བསྔལ་མྱོང་བཞིན་ཡོད། དེ་དང་ཆབས་ཅིག་ཏུ། སྡང་བའི་དགྲ་ཡིས་ལྐོག་ནས་ཅི་འདོད་ཁ་ལོ་བྱེད་བཞིན་ཡོད་པ་རེད། འོན་ཀྱང་།
ཏག་ཏག་སྐབས་དེ་དག་ཏུ་ཁོང་གི་ཆོས་ཀྱི་མཛད་ཕྲིན་དར་བའི་རྩེ་མོར་བསླེབས་ཏེ་སྙན་གྲགས་ཆེ་ཆེར་རྒྱས་པར་གྱུར། དོན་དངོས་སུ། མཚན་སྙན་སྔར་བས་རྒྱས་ཐུབ་དོན་ནི་ཚད་ངེས་ཅན་ཞིག་ནས་བཤད་ན་ཁོང་གི་སྐྱོ་ཤས་ཀྱིས་ཁེངས་པའི་སེམས་ཁམས་ལ་རག་ལས་ཞེས་བརྗོད་ཆོག་པ་སྟེ། ཁོང་གི་ལྷན་སྐྱེས་ཀྱི་ཤེས་རབ་དང་། ལེགས་ཉེས་སྤང་བླང་གི་བློ་མིག་དང་། ཉམས་མྱོང་དང་བསམ་དོན་གོ་བརྡ་སྤྲོད་པའི་ནུས་པ་སོགས་ཐམས་ཅད་རྒྱུན་གཏན་འཚོ་བས་བསྐྱེད་པའི་ཟུག་གཟེར་ལ་རྐྱེན་བྱས་ནས་སྔར་མེད་གསོན་ཤུགས་རྒྱས་ཀྱིན་པས་སོ། །ཁོང་གི་མཚན་གྲགས་ནི་ལས་གྲོགས་གཞན་དག་ལྟ་ཞོག་སྤྱོད་ཡོན་གཉིས་ལྡན་གྱི་ལས་གྲོགས་རྒན་པ་ཚོ་ལས་ཀྱང་བརྒལ་ཟིན་འདུག མ་ཟད་ཁོང་གི་མཚན་གྲགས་ནི་མུ་མཐུད་ཆེ་ནས་ཆེ་རུ་རྒྱས་ཀྱིན་པའི་སྒང་རེད། ལས་གྲོགས་ཁ་ཤས་ཤིག་གི་ལྷ་ཆོས་ཞིབ་འཇུག་གི་དུས་ཡུན་ནི་ཆོས་དཔོན་དེམ་སི་དེ་ཡོབ་ཀྱི་ལོ་ན་ལས་ཀྱང་རིང་བས། ཞིབ་འཇུག་གི་རྨང་གཞི་དང་རིན་ཐང་སོགས་གང་གི་ཆ་ནས་བཤད་ཀྱང་ཆོས་དཔོན་ལོ་གཞོན་ཁོང་ལས་རྒྱ་ཆེ་ཞིང་གཏིང་ཟབ་པ་གདོན་མི་ཟ། མ་ཟད་ད་དུང་ལས་གྲོགས་ཁ་ཤས་ཤིག་ནི་ཆོས་དཔོན་དེམ་སི་དེ་ཡོབ་ལས་ཀྱང་ཆོས་ཀྱི་བློ་རྩ་བརྟན་ཞིང་གཞུང་ཚིག་གི་གོ་སྟོབས་བཟང་། གལ་ཏེ་ཁོང་རྣམ་པ་ཚོས་ཆོས་ཀྱི་ལྟ་གྲུབ་སྐོར་ལ་བློ་སྦྱོང་གང་འཚམས་བྱས་ཚེ་མཁས་བཙུན་བཟང་གསུམ་འཛོམས་པའི་ཆོས་དཔོན་དུ་འགྱུར་ཐུབ་པ་གོར་མ་ཆག དེ་ལས་གཞན་ད་དུང་ཚུལ་ཁྲིམས་རྣམ་པར་དག་པའི་ཆོས་དཔོན་ཁ་ཤས་ཤིག་ནི་གཞུང་ཆེན་བརྒྱ་སྟོང་ལ་སྒྲོ་འདོགས་ཆོད་པའི་དབང་གིས་རིག་ལམ་ཞིབ་ཅིང་ཕྲ་ལ། སྒོས་སུ་རྟག་པར་དག་པའི་ཞིང་དང་འབྲེལ་འདྲིས་བྱེད་པའི་དབང་གིས་མ་རིག་ཉོན་མོངས་ཀྱི་སྒྲིབ་པ་མཐའ་དག་སངས་ཚར་ནས་ཡོད། ཐུན་མོང་གི་སྣང་ངོར། ཆུ་སྐྱེས་ལྟར་གཙང་བའི་ཁོང་རྣམ་པ་ཚོས་ཤ་ཁྲག་གདོས་བཅས་ཀྱི་མི་རྟག་ལུས་པོར་གནས་ཚང་གཡར་ཏེ་བཞུགས་ན་ཡང་། དོན་དུ་ཚུལ་ཁྲིམས་ཀྱི་སྟོབས་ཀྱིས་སྔར་ནས་དག་པའི་ཞིང་དུ་གཤེགས་ཚར་ཡོད་པ་རེད། ཁོང་ཅག་ལ་མ་འཛོམས་པ་ཉག་གཅིག་ནི། ལྔ་བཅུའི་དུས་སྟོན་ཉིན་མོར་འཕགས་པའི་སྐྱེས་བུ་དག་ལ་དཀོན་མཆོག་གིས་ཆེད་མངགས་གནང་བར་གྲགས་པའི་དངོས་གྲུབ་སྟེ “མེ་ལྕེའི་ལྗགས”ཙམ་མོ། །དེ་ནི་གོ་དཀའ་བའི་སྐད་རིགས་གཞན་དག་ལབ་པའི་འཇོན་ནུས་ཙམ་མ་འཛོམས་པ་མ་ཡིན་ཏེ། ཤ་གསེང་རུས་གསེང་ན་མ་གཞི་ནས་ཡོད་པའི་སྐད་བརྡ་ཡིས་འགྲོ་བ་མིའི་རིགས་སྤྱི་ལ་ཆོས་གསུང་བའི་འཇོན་ནུས་དེ་མ་འཛོམས་པ་རེད། དེ་ལྟར་མ་གཞིར་འཕགས་པའི་སྐྱེས་བུ་རུ་འགྱུར་ཆོག་ཆོག་གི་ཆོས་དཔོན་རྒན་པ་ཁོང་ཚོར་མ་འཛོམས་པ་ནི་ཏག་ཏག་དཀོན་མཆོག་གིས་བླ་ནས་བསྩལ་འགྱུར་གྱི་ཆེས་ཐོབ་དཀའ་དང་ཆེས་མཇུག་མཐའི་གོ་ཐོབ་སྟེ “མེ་ལྕེའི་ལྗགས” སོ། །དེ་ལྟ་ན། དུས་རྒྱུན་ཁོང་རྣམ་པ་ཚོས་ཆེས་སྤྱིར་བཏང་གི་འཚོ་བའི་བརྡ་སྐད་ཀྱིས་ཆེས་ཟབ་ཕྲའི་དངོས་པོའི་གཤིས་ལུགས་ལ་འགྲེལ་བཤད་ཚུལ་ཇི་ལྟར་རྒྱག་རྒྱུའི་ཐད་ལ་ཤ་ཐང་རུས་ཐང་དུ་འབད་ཀྱིན་ཡོད་མོད། འོན་ཀྱང་ཐུགས་འདུན་ཡག་པོ་དེ་རྟག་པར་ངལ་བ་འབྲས་མེད་དུ་འགྱུར་གྱིན་ཡོད། ཁོང་ཚོས་གསུང་ཅི་འབྱོན་ཐམས་ཅད་ནི་སྲོལ་ལུགས་ཕྱག་ལམ་ལྟར་བླ་ནས་འོག་ལ་སྒྲོག་པའི་དབང་གིས། གདུལ་བྱ་རྣམས་དང་བར་ཐག་གིས་ཆོད་དེ་གསལ་ཐིང་ཐིང་གི་གོ་བརྡ་སྤྲོད་ཐུབ་ཀྱིན་མེད།
ངང་གཤིས་ཀྱི་ཆ་ནས་བཤད་ན། ཆོས་དཔོན་དེམ་སི་དེ་ཡོབ་ལགས་ནི་མ་གཞིར་སྐྱེས་བུ་དེའི་རིགས་ཀྱི་གྲས་སུ་གཏོགས་ངེས། གལ་ཏེ་སྡིག་ཉེས་ཀྱི་འདམ་ལ་བྱིངས་ཤིང་སྡུག་བསྔལ་གྱི་འོབས་ལ་ཚུད་པའི་བར་ཆད་དེ་འདྲ་བྱུང་མེད་ཚེ། ཁོང་ནི་རྣམ་པར་དག་པའི་ཚུལ་ཁྲིམས་ཀྱི་ཁྲི་འཕང་མཐོན་པོར་གཤེགས་ཡོད་པ་གདོན་མི་ཟ། དེར་མ་ཟད་གཞན་དྲིང་མི་འཇོག་པའི་རྣམ་དཔྱོད་དང་ལྡན་པའི་ཁོང་གི་གསུང་སྐད་ལ་འཆི་མེད་ལྷ་དང་ལྷ་མོས་ཀྱང་ཡིད་སྨོན་འཆོར་ངེས་ན་ཕལ་བ་སུ་ཡིས་འགྲན་དུ་བཟོད། བཀྲ་མི་ཤིས་པའི་བར་ཆད་དེའི་དབང་གིས། ཁོང་ད་དུང་ཡང་ཆེས་དམའ་ས་ན་ནུར་འགྲོས་ཤིག་ཤིག་གིས་ལུས་ཡོད་པ་རེད། ཡིན་ཡང་ཕྱོགས་གཞན་ཞིག་ནས་བཤད་ན་དེ་ནི་རྐྱེན་ངན་གྲོགས་སུ་ཤར་བ་ཞིག་སྟེ། ཁོང་ལ་སྡིག་ཉེས་དང་སྡུག་བསྔལ་དེ་འདྲ་ཡོད་པའི་དབང་གིས་ད་གཟོད་ཉེས་ལྟུང་གི་མནར་གཅོད་འོག་གི་འགྲོ་བ་སེམས་ཅན་ལ་སྙིང་རྗེའི་སེམས་པ་དེ་འདྲ་སྐྱེས་ཐུབ་པ་བྱུང་བ་དང་ཁོ་ཚོ་དང་གདུང་སེམས་མཉམ་བསྐྱེད་ཐུབ་པ་བྱུང་བའོ། །
མ་ཟད་རང་སེམས་ཀྱི་གདུང་ཟུག་མི་བཟད་པ་དག་ནི་སྙན་ལ་སྐྱོ་ཤས་ཀྱིས་ཁེངས་པའི་གསུང་ངག་བརྒྱུད་ནས་རིགས་མཐུན་སྐྱེ་བོ་ཁྲི་མ་འབུམ་གྱི་སེམས་ཁོང་དུ་བསྐྱལ་ཡོད།
ཁོང་གི་བཀའ་གསུང་ཕལ་ཆེ་བ་ནི་སྙན་འགྱུར་ལྡན་ལ་ཡིད་དབང་འཕྲོག་པ་ཞིག་ཡིན་ན་ཡང་། སྐབས་དང་སྐབས་སུ་མི་ལ་ཞེད་སྣང་ཡང་བསྐྱེད་པར་བྱེད། གང་ལྟར་མི་རྣམས་ནི་རང་ཉིད་ཀྱི་སེམས་ལ་གཡོ་འགུལ་བསྐྱེད་པར་བྱེད་པའི་ནུས་སྟོབས་དེ་ཡང་སྙིང་གང་ཡིན་ཅི་ཡིན་སྐོར་ལ་གསལ་ཆ་གང་ཡང་མེད། ཁོ་ཚོའི་སེམས་སུ་ཆོས་དཔོན་ལོ་གཞོན་ཁོང་ནི་སྤྲུལ་བའི་སྐུ་གང་རུང་ཞིག་ཡིན་ངེས་པར་བསམས་ཤིང་། ཁོང་ནི་དཀོན་མཆོག་གིས་ཆེད་དུ་མངགས་ནས་ཤེས་རབ་དང་། བཀའ་ཆད་དང་། བརྩེ་དུངས་སོགས་མི་ཡུལ་ལ་ཁྱབ་སྒྲོག་བྱེད་མཁན་བཀའི་ཕོ་ཉ་ཡིན་པའི་ངོས་འཛིན་བྱེད་ཀྱིན་ཡོད། ཁོ་ཚོའི་མིག་ལམ་དུ། ཆོས་དཔོན་ལོ་གཞོན་དེས་ཞབས་ཀྱིས་བཅགས་པའི་ས་ངོས་ཀྱང་བླ་མེད་དྭངས་གཙང་ཡིན་པར་རློམ་གྱིན་ཡོད། ཆོས་ཚོགས་ཁྲོད་ཀྱི་འཇིག་རྟེན་ཆོས་ཀྱིས་མ་གོས་པའི་གཞོན་ནུ་མ་དག་གིས་ངོ་གདོང་སྐྱ་ཤིག་གེར་ཆོས་དཔོན་གྱི་མཐའ་བསྐོར་ནས་ཡོད་ཅིང་། རེ་རེ་བཞིན་ཆགས་སྲེད་ཀྱི་གླུད་རྫས་གསོན་པོ་ཆགས་བསྡད་ཡོད། ཁོ་མོ་ཚོའི་ཆགས་སྲེད་དེ་ནི་ཆོས་ལུགས་དད་འདུན་དང་འདྲེས་ཡོད་པ་ཞིག་སྟེ། སེམས་སུ་དེ་ནི་ཆོས་ལུགས་ཀྱི་དད་མོས་དང་སྤྲོ་ཤུགས་འབའ་ཞིག་ཡིན་པར་རློམ་སྟེ་རྨ་མེད་པའི་རང་སེམས་སུ་ཉར་རྐྱང་བྱེད།
ཚུལ་དེ་ནི་ཕར་བལྟས་ཚོད་ཀྱིས་ཅིས་ཀྱང་དང་ལེན་བྱ་དགོས་ངེས་ཀྱི་ལེགས་སྐྱེས་རྩ་རྣམས་ལ་མཚོན་ན། ཁོ་རང་ཚོའི་གཟུགས་པོ་ནད་གཞི་སྣ་ཚོགས་ཀྱིས་ཀུན་ནས་མནར་ཆེན་གང་ཞིག་བསྡུ་ལེན་བཞིན་པ་དང་འདྲ། ཡང་ཆོས་ཚོགས་ཁྲོད་ཀྱི་རྒན་འཁོགས་ཏེ་ལ་མགོའི་ཉི་མ་ལྟ་བུར་གྱུར་ཡོད་པའི་ཚུལ་ལ་བསམ་བློ་མི་གཏོང་བར་རང་ཉིད་མ་ཤི་བའི་སྔོན་དུ་ཆོས་དཔོན་དེམ་སི་དེ་ཡོབ་ལགས་དག་པའི་ཞིང་དུ་ཕེབས་ངེས་པར་ཡིད་ཆེས་བྱེད། ཁོ་ཚོས་རང་ཉིད་ཀྱི་བུ་ཕྲུག་ལ། ང་ཤི་རྗེས་རུས་པ་ཁྱོར་བ་གང་བོ་ཆོས་དཔོན་བྱེད་དོ། །ཆོས་དཔོན་དེམ་སི་དེ་ཡོབ་ལགས་ལ་མཚོན་ན། ནམ་རྒྱུན་རང་ཉིད་ཀྱི་བང་སྦས་ཡོད་པས་བང་སོའི་སྟེང་དུ་རྩྭ་ལྡུམ་ངན་རེངས་གང་ཞིག་སྐྱེ་མི་ཡོང་ངམ་ཞེས་རང་ལོ་གཞོན་ཁོང་གི་བང་སོའི་ཉེ་འཁོར་དུ་སྦ་བར་གྱིས་ཤིག་ཞེས་ཁ་ཆེམས་འཇོག་པར་སོའི་སྐོར་ལ་བསམ་བློ་གཏོང་ཐེངས་རེར། ནང་ལོགས་སུ་མི་ངན་སྡིག་ཉེས་ཅན་ཞིག་གིས་རང་ལ་དོགས་འདྲི་བྱེད།
གྲོང་མི་ཚོས་བླ་མེད་དད་གུས་བྱེད་པའི་ཚུལ་དེས་དུས་དང་རྣམ་པ་ཀུན་ཏུ་ཆོས་དཔོན་དེམ་སི་དེ་ཡོབ་ལགས་ལ་མནར་གཅོད་གཏོང་གིན་ཡོད། མནར་གཅོད་དེས་བསྐྱེད་པའི་སྡུག་བསྔལ་ནི་ཇི་འདྲའི་བཟོད་གླགས་མེད་པ་ཞིག་ཡིན་ཨང་། ཁོང་གི་སེམས་ཁོང་ན་བདེན་ལུགས་ལ་བཅངས་པའི་དད་འདུན་ཟོལ་གྱིས་མ་བཅོས་པ་ཞིག་དྲག་ཏུ་འཕྱོ་བཞིན་ཡོད། ཁོང་གིས་བླ་མེད་ཁྱད་འཕགས་ཀྱི་གཤིས་དང་བྲལ་བའི་ཚེ་སྲོག་ཡོད་དོ་ཅོག་ནི་ལྷད་སྐྱོན་ཅན་དུ་ལྟ་ཞིང་། དེ་དག་ལ་རིན་ཐང་གང་ཡང་མེད་པའི་འདུ་ཤེས་འཛིན།
ཚུལ་དེ་ལྟར་བལྟས་ཚེ། ཁོང་རང་ཉིད་ཅི་ཞིག་ཡིན་ནམ། དངོས་པོ་ཞིག་ཡིན་ནམ། ཡང་ན་སྐྱོན་གྱིས་བསླད་པ་དག་ལས་ཀྱང་ཆེས་འབག་བཙོག་ཅན་གྱི་ཚེ་སྲོག་ཅིག་ཡིན་ནམ།
ཁོང་གིས་འཆད་སྟེགས་སྟེང་ནས་མགྲིན་པ་གཟེངས་སུ་བཏེགས་ཏེ་རང་ཉིད་ཡང་སྙིང་མི་ཇི་འདྲ་ཞིག་ཡིན་མིན་ཀུན་ལ་གསལ་བཤད་བྱ་འདོད་ཆེན་པོ་བྱེད། ཁོང་གིས་གསུང་དོན། “ཁྱེད་ཅག་གི་མིག་མདུན་ནས་ཆོས་དཔོན་གྱི་ཆོས་གོས་ནག་པོ་གཡོགས་པའི་མི་ཕོ་དེ་ནི་བདག་གོ ། ཆོས་ཀྱི་ཁྲི་ལ་འཛེགས་ཤིང་སྐྱ་ཤིག་ཤིག་གི་ངོ་གདོང་གནམ་ལ་གཏད་དེ། གོང་མའི་ཡང་གོང་མ་ན་ཐམས་ཅད་མཁྱེན་ཅིང་གཟིགས་པའི་དཀོན་མཆོག་ལ་ཁྱེད་ཅག་གི་འདོད་འདུན་གང་ཡོད་ཞུ་མཁན་གྱི་མི་ཕོ་དེ་ནི་བདག་གོ ། ཁྱེད་ཅག་གི་མིག་ལམ་དུ། འཚོ་བའི་སྤྱོད་ལམ་ཨེ་ནོད་ཁི“ལྟར་གཙང་བར་འདོད་པའི་མི་ཕོ་དེ་ནི་བདག་གོ །
ཁྱེད་ཅག་གི་སེམས་སུ། སོང་ཤུལ་དུ་འོད་ཟེར་ལྷན་ནེར་འཚེར་ཞིང་གང་སུ་དག་རྗེས་སུ་འབྲངས་ཚེ་དག་པའི་ཞིང་ལ་བདེ་བླག་བསླེབ་ཐུབ་ཅེས་སྐྱབས་སུ་བཀུར་ཡུལ་གྱི་མི་ཕོ་དེ་ནི་བདག་གོ །ཁྱེད་ཅག་གི་བུ་ཕྲུག་རྣམས་ལ་བྱབས་ཁྲུས་བྱེད་མཁན་མི་ཕོ་དེ་ནི་བདག་གོ །
ཁྱེད་ཅག་གི་ནང་མི་དགའ་ཉེ་འཇིག་རྟེན་འདི་དང་འབྲལ་བའི་སྐད་ཅིག་ཐ་མར་ཁོ་ཚོའི་རྣ་ལམ་དུ་ཆེས་མཇུག་མཐའི་ཆོས་སྒྲ་སྒྲོག་མཁན་མི་ཕོ་དེ་ནི་བདག་གོ །བདག་ནི་ཁྱེད་ཅག་གི་ཆོས་དཔོན་ཏེ། ཁྱེད་ཅག་གིས་མི་ཕྱེད་པའི་དད་པས་བཀུར་ཞིང་མི་ལྡོག་པའི་ཡིད་རྟོན་བཅོལ་ན་ཡང་། དོན་དུ་ཉོན་མོངས་ཀྱི་གོང་བུ་ཞིག་དང་གཞན་མགོ་བསྐོར་མཁན་ཁྲམ་པ་ཞིག་གོ” ཟེར།
ཐེངས་མང་པོར། ཆོས་དཔོན་དེམ་སི་དེ་ཡོབ་ལགས་ཀྱིས་གོང་གསལ་གྱི་སྐད་ཆ་དེ་དག་བཤད་མ་ཚར་བར་དུ་འཆད་སྟེགས་ལས་མར་མི་འབབ་པའི་དམ་བཅའ་རང་ལ་བཞག་མྱོང་བ་དང་། ཐེངས་མང་པོར། ཁོང་གིས་གློ་བསང་བརྒྱབ་ཅིང་དབུགས་རྒོད་མནན་ཏེ་སྐད་ཆ་དེ་དག་སེམས་གཅོང་དང་ལྷན་དུ་ཕྱི་རུ་དབྱུང་རྩིས་ཀྱང་བྱས་མྱོང་། ཐེངས་མང་པོར། མ་རེད། དོན་དངོས་སུ་ཐེངས་བརྒྱ་ཕྲག་སྟོང་ཕྲག་ལ་ཁོང་གིས་སྐད་ཆ་དེ་དག་ཚོགས་དབུས་ནས་གསུངས་ཀྱང་མྱོང་། གསུང་སྟངས་ག་འདྲ་ཡིན་ནམ་ཞེ་ན། ཁོང་གིས་རང་ཉིད་ནི་སྐྱེ་བོ་ཐ་མའི་ཡང་ཆེས་ཐ་མར་གྱུར་པ་ཞིག་དང་། ངན་པ་གཉའ་རེངས་ཀྱི་ཉེས་ཅན་ཞིག་དང་། མཆིལ་ཞགས་ཀྱི་འབེན་དུ་འགྱུར་འོས་པ་ཞིག་དང་། སྡིག་ཉེས་ཀྱི་གོང་བུ་ཞིག་སོགས་ཡིན་པར་བརྗོད་ཅིང་། གཟུགས་པོ་ནད་གཞིས་བཅིངས་པའི་རྒྱུ་རྐྱེན་ནི་ཐམས་ཅད་མཁྱེན་ཅིང་གཟིགས་པའི་དཀོན་མཆོག་གི་བཀའ་ཆད་ཕོག་པའི་དབང་གིས་བྱུང་བ་ཡིན་ན་ཡང་མི་རྣམས་ཀྱིས་ཚུལ་དེ་མི་མཐོང་བ་ནི་ཁྱད་མཚར་པོ་རེད་སོགས་བརྗོད་དོ། །ཕྱི་གསལ་ནང་གསལ་གྱི་སྐད་ཆ་ཟེར་ན་དེ་དག་ལས་ལྷག་པ་ཅི་ཞིག་ཡོད་དམ། སྐད་ཆ་དེ་དག་ཐོས་མ་ཐག་མི་རྣམས་ཧར་གྱིས་ལངས་ཤིང་རྒྱུགས་ཏེ་ཆོས་དཔོན་ཁོང་འཆད་སྟེགས་སྒང་ནས་ཁྱི་རོ་བཞིན་མར་འདྲུད་པར་མི་འགྱུར་གྲང་། ཡིན་ཡང་། དོན་དངོས་སུ་གནས་ཚུལ་དེའི་རིགས་གང་ཡང་ལྷགས་མ་སོང་། ཁོང་གིས་གང་གསུང་ཐམས་ཅད་མི་རྣམས་ཀྱི་རྣ་བས་ཐོས་ཤིང་སེམས་ལ་བབས་ན་ཡང་། ཆོས་དཔོན་ཁོང་ལ་དད་ལོག་བྱེད་པ་ལྟ་ཞོག་ད་དུང་དད་འདུན་སྔར་བས་ཀྱང་ལྡབ་འགྱུར་གྱིས་ཇེ་ཆེར་ཕྱིན་སོང་། ཆོས་དཔོན་གྱིས་རང་སྐྱོན་རང་བརྗོད་བྱེད་པའི་ཚིག་འབྲུའི་ཁྲོད་དུ། གཅེས་པའི་སྲོག་ཀྱང་གཞོམ
ངེས་ཀྱི་སེམས་གཅོང་ཚབས་ཆེན་པོ་ཞིག་བསྐུངས་ཡོད་པའི་ཚུལ་ལ་སུ་དང་གང་ཞིག་གིས་ཀྱང་དོགས་པ་ཁོང་སློང་རྩ་བ་ནས་བྱེད་ཀྱིན་མེད། ཁོ་ཚོས་ཕན་ཚུན་བར་ཤབ་ཤུབ་སྨྲ་དོན། “ཁྱད་དུ་འཕགས་པའི་ན་གཞོན་ཁོང་། མི་ཡུལ་གྱི་འཕགས་པ་གསོན་པོ་ཁོང་གིས་དྲི་མ་མེད་པའི་རང་རྒྱུད་ནས་ཀྱང་ཉེས་སྐྱོན་མཐོང་གིན་ཡོད་ན། ཁོང་གིས་ཕལ་བ་ང་ཚོའི་སེམས་རྒྱུད་ནས་ཉེས་སྐྱོན་འཇིགས་ཡེར་བ་ཇི་འདྲ་ཞིག་མཐོང་གིན་ཡོད་དམ། ཨ་ཙི།
དཀོན་མཆོག་མཁྱེན” ཟེར་རོ། །ཆོས་དཔོན་ལ་མཚོན་ན། དེ་དག་ཡོད་ཚད་གསལ་ཐིང་ཐིང་ཤེས་ཡོད། ཁོའི་སེམས་སུ་རང་ཉིད་ནི་ཇི་འདྲའི་གཡོ་འཕྲུལ་འཁྲབ་པར་མཁས་པའི་ཁྲམ་པ་ཞིག་རེད་ཨང་སྙམ་དུ་བསམ་གྱིན་ཡོད་ཅིང་། བརྗོད་སྙིང་རབ་རིབ་མག་མོག་ཏུ་གབ་པའི་འགྱོད་བཤགས་ལྟར་སྣང་བ་དེས་ཉན་མཁན་མི་སེར་ལ་འཆར་སྒོ་ག་འདྲ་བསྐྱེད་མིན་ཡང་ཁོས་སྔ་ས་ནས་གསལ་བོར་ཤེས་ཀྱིན་ཡོད། ཁོས་གང་ཐུབ་ཅི་ནུས་ཀྱིས་རང་ཉེས་ཀུན་ལ་བསྒྲགས་ཏེ་རང་མགོ་རང་གིས་གཡོགས་ཐབས་བྱས་ན་ཡང་། དེ་ལས་བློ་བདེ་གུ་ཡངས་ཀྱི་བདེ་སྣང་ཏིལ་འབྲུ་ཙམ་འཐོབ་ཐུབ་པ་ལྟ་ཞོག་ད་དུང་སྡིག་ཉེས་གཞན་དག་སྐྱེད་བྱེད་ཀྱི་གཞི་མར་གྱུར། ཁོས་ཁ་ནས་བརྗོད་པ་མཐའ་དག་བདེན་པ་ཤ་སྟག་ཡིན་ན་ཡང་།
དོན་དུ་བཅོས་རྫུན་འབའ་ཞིག་ཏུ་གྱུར་ཡོད། དེ་ལྟ་ན་ཡང་། ངང་གཤིས་ཀྱི་ཆ་ནས་བཤད་ན་ཆོས་དཔོན་ཁོང་མ་གཞི་ནས་བདེན་ལུགས་ལ་དགའ་ཞིང་བཅོས་རྫུན་ལ་སྡང་། དེ་བས།
ཁོང་ནི་རང་ཉིད་ལ་སྡང་སྡང་སུ་ལ་ཡང་མི་སྡང་ངོ་། །
ནང་སེམས་ཀྱི་སྡུག་བསྔལ་མི་བཟད་པར་རྐྱེན་བྱས་ཏེ། ཁོང་གི་བསམ་སྤྱོད་ཀྱང་རང་ཉིད་ཆུང་དུས་ནས་བསྐྱངས་པའི་ཆོས་ཚོགས་ཀྱི་སློབ་སྟོན་ལས་ལྡོག་སྟེ་རྙིང་རུལ་གྱི་རོམ་གྱི་གནམ་བདག་ཆོས་ལུགས་ལ་ཉེ་བར་ཕྱོགས་པར་གྱུར། ཆོས་དཔོན་དེམ་སི་དེ་ཡོབ་ལགས་ཀྱི་སྒོ་ལྕགས་དམ་པོར་བརྒྱབ་པའི་གསང་ཁང་དུ་ཁྲག་གིས་འཚོས་པའི་ལྕག་ཚན་ཞིག་བཀལ་ཡོད། ཡེ་ཤུའི་ཆོས་ལུགས་གསར་མའམ་དྭངས་གཙང་ཆོས་ལུགས་ཀྱི་ཆོས་དཔོན་ཁོང་གིས་ནམ་རྒྱུན་གདོང་ལ་སྐྱོ་འཛུམ་མངོན་བཞིན་རང་ཉིད་ཀྱི་ཕྲག་རྒྱབ་ལ་ལྕག་ཚན་གཞུ་བར་བྱེད། སྐྱོ་འཛུམ་ཇེ་ཆེར་འགྲོ་བ་དང་བསྟུན་ནས་ལྕག་ཚན་གཞུས་ཤུགས་ཀྱང་ཆེ་རུ་འགྲོ། དྭངས་གཙང་ཆོས་ལུགས་པ་བྱིངས་དང་འདྲ་བར་ཁོང་ལ་ཡང་ཟས་བཅད་དཀའ་སྤྱད་ཀྱི་གོམས་གཤིས་ཡོད་ན་ཡང་ཀུན་སློང་དང་དམིགས་ཡུལ་ཐད་ཧེ་བག་ཤིན་ཏུ་ཆེ་སྟེ། གཞན་དག་གིས་རང་ཉིད་ཀྱི་གཟུགས་པོ་དག་གཙང་བཟོ་བ་ནི་དཀོན་མཆོག་གི་བྱིན་རླབས་འཐོབ་པའི་ཆེད་དུ་ཡིན་ཞིང་། ཁོང་ལ་མཚོན་ན་རང་ཉིད་ལ་ཉེས་ཆད་གཅད་པའི་ཆེད་དུའོ། །ཁོས་རང་ཉིད་ཀྱི་བྱིན་པས་ལུས་པོ་མ་ཐེག་པར་སིག་སིག་འདར་རག་བར་དུ་ཟས་བཅད་དེ་སྡོད། མ་ཟད་མཚན་ཞག་ཁོར་མོ་མུ་རུ་མཐུད་ནས་གསོལ་བ་འདེབས་བཞིན་སྡོད། དེ་ཡང་སྐབས་རེར་མུན་པའི་ཁྲོད་དང་། སྐབས་འགར་སྣུམ་སྒྲོན་མག་མོག་འོག་དང་། ཡང་སྐབས་འགར་འོད་སྣང་དྲག་པོ་རང་ཉིད་ཀྱི་གདོང་ལ་བསྐྱིལ་ཞིང་མེ་ལོང་ལ་ཅེར་ཏེ་སྡོད་དོ། །དེ་ལྟའི་འགྱོད་བཤགས་བྱེད་ཚུལ་དེས་རང་ཉིད་ལ་མནར་གཅོད་གཏོང་བ་ཙམ་ལས་གཟུགས་པོ་དག་གཙང་བཟོ་ག་ལ་ཐུབ། མཚན་བསྐྱལ་ནས་གསོལ་འདེབས་བྱེད་པའི་རིང་ལ། ཁོང་རྟག་ཏུ་མགོ་ཡུ་འཁོར་ཞིང་འཁྲུལ་སྣང་ཟ་ཟི་མང་པོ་འབྱུང་གིན་ཡོད། འཁྲུལ་སྣང་དེ་དག་སྐབས་འགར་མུན་ཐིབ་ཐིབ་ཀྱི་ཁང་པའི་ནང་དུ་རབ་རིབ་མག་མོག་གིས་གཡོ་ཞིང་། སྐབས་འགར་མིག་མདུན་གྱི་མེ་ལོང་ནང་དུ་གསལ་ཐིང་ངེར་ཤར་ཡོང་། སྐབས་འགར་གདོན་འདྲེའི་ཁྱུ་ཚོགས་ཀྱི་ཚུལ་དུ་མངོན་ཡོང་སྟེ་ངོ་གདོང་སྐྱ་ཐག་ཆོད་པའི་ཆོས་དཔོན་ལ་ཁོང་དགོད་བྱེད་ཅིང་ཁོ་ཚོའི་གྲས་སུ་གཞུག་རྒྱུའི་གཡབ་མོ་བྱེད། སྐབས་འགར་ལྷའི་ཕོ་ཉའི་ཚུལ་གྱིས་མངོན་ཡོང་སྟེ་སྐྱོ་ཉམས་དང་བཅས་ལྗིད་ཏིག་གེར་མཁའ་ལ་ལྡིང་འཁོར་རྒྱག་ཅིང་ནམ་འཕང་བསྟད་ཀྱིན་རིམ་གྱིས་ཟོར་ཇེ་ཡང་དུ་འགྱུར། སྐབས་འགར་བྱིས་དུས་སུ་ཚེ་ལས་འདས་པའི་ཆུང་གྲོགས་དག་དང་། ལྷ་ཚེ་རིང་ལྟར་དབུ་སྐྲ་དཀར་རྐྱང་ཆགས་ཤིང་ཞལ་ངོ་སྐྱོ་ཤས་ཀྱིས་ཁེངས་པའི་ཕ་རྒན་དང་།
མིག་གིས་ལྟ་ཙམ་ཡང་མི་བྱེད་པར་ཕར་ཕེབས་འགྲོ་བའི་ཨ་མ་ལགས་བཅས་ཀྱི་སྣང་བརྙན་ཡང་མངོན་ཡོང་། དངོས་གནས་བྱས་ན། བུའི་འཁྲུལ་སྣང་ལ་ཤར་བའི་ཨ་མ་འདས་པོའི་སྣང་བརྙན་ནི་དོན་དུ་ཁོང་གི་རྣམ་ཤེས་ཡིན་ངེས་པས། རང་གི་གཅེས་པའི་བུ་ལ་བྱམས་བརྩེའི་སྤྱན་གྱིས་གཟིགས་ཙམ་ཡང་མི་གནང་བ་ག་ལ་སྲིད་ཨང་། དེར་མཐུད་ནས།
ལྕམ་ཧ་སི་ཐིར་པེ་རན་གྱིས་ལྭ་བ་དམར་རྐྱང་གཡོགས་པའི་མུ་ཏིག་དཀར་ཆུང་འཁྲིད་ནས་ལྷ་འདྲེའི་ཆོ་འཕྲུལ་རྒོད་པའི་གསང་ཁང་ནང་དུ་ན་བུན་བཞིན་ལྡང་ཡོང་། ཕྲུ་གུ་དེས་མཛུབ་མོ་གྱེན་དུ་ཀེར་ཏེ། ཐོག་མར་རང་གི་ཨ་མའི་བྲང་ཁའི་ཡིག་འབྲུ་དམར་པོ་དེ་སྟོན་ཙམ་བྱེད་པ་དང་དེ་ནས་ཆོས་དཔོན་དེམ་སི་དེ་ཡོབ་ལགས་ཀྱི་བྲང་ཁ་སྟོན་ཙམ་བྱེད་དོ། །
འཁྲུལ་སྣང་ཟ་ཟི་དེ་དག་གིས་ཆོས་དཔོན་ཁོང་གི་བློ་མིག་ཁྱོན་ཡོངས་ནས་བསྒྲིབ་ཐུབ་ཀྱིན་མེད། གནས་གང་ཞིག་དང་དུས་ནམ་ཞིག་ཡིན་ཡང་། ཁོང་གིས་རང་ངོས་ཀྱི་བློ་མིག་ལ་བརྟེན་ནས་སྨུག་པ་བན་བུན་ལྟ་བུའི་འཁྲུལ་སྣང་དག་གི་ངོ་བོ་རྗེན་པོར་མཐོང་ཐུབ་ཀྱིན་ཡོད། དེ་དག་ནི་མེ་ཏོག་བརྐོས་པའི་སྒྲོག་ཙེའམ་ཡང་ན་ཀོ་བའི་རྒྱབ་ཤ་ལ་ཟངས་ཀྱི་སྒྲོག་ཐག་སྤྲད་པའི་ཆོས་དཔེ་ཆེན་པོ་དག་དང་མི་འདྲ་བར་ཐོགས་རེག་དང་བྲལ་བའི་སྐྱུ་མ་འབའ་ཞིག་ཡིན་པ་གསལ་བོར་ཤེས་ཀྱིན་ཡོད། དེ་ལྟ་མོད་ཀྱི། ཆོས་དཔོན་གྱི
མིག་སྔའི་གནས་བབ་ཀྱི་ངོས་ནས་བཤད་ན། འཁྲུལ་སྣང་ཟ་ཟི་དེ་དག་ནི་ཁོང་གིས་ཉིན་མཚན་དུས་དྲུག་ལ་ཁ་གཏད་བཅག་དང་གཅོག་གིན་པའི་མངོན་སུམ་འཚོ་བ་རེད། ཕྱི་རྫིག་ནང་སྟོང་གི་བཅོས་མའི་འཚོ་བ་དེ་ནི་ཇི་འདྲའི་འཁྱོལ་ཁག་པོ་ཞིག་ཡིན་ཨང་། མ་གཞིར་འཇིག་རྟེན་འདིའི་སྣོད་བཅུད་ཐམས་ཅད་དཀོན་མཆོག་གིས་འགྲོ་བ་སེམས་ཅན་ལ་སེམས་པའི་གསོས་སུ་གནང་བའི་ལོངས་སྤྱོད་ཡིན་ན་ཡང་། འཚོ་བའི་གནས་བབ་སྐྱོ་པོ་དེ་འདྲའི་ནང་དུ་ཡོད་ཚད་ནས་ཐམས་ཅད་ལ་དོན་སྙིང་གིས་ཡོངས་སུ་སྟོངས་ཡོད།
བཅོས་རྫུན་ཁྲོད་དུ་འཚོ་བའི་ཁོང་ལ་མཚོན་ན། སྟོང་གསུམ་འཇིག་རྟེན་གྱི་ཁམས་ཧྲིལ་པོ་དངོས་མེད་སྒྱུ་མ་དང་འཛིན་མེད་སྟོང་པའི་རང་བཞིན་དུ་མངོན་ཞིང་། ཐ་ན་རང་ཉིད་ཀྱང་བཅོས་མའི་གྲིབ་གཟུགས་ཙམ་དུ་གྱུར་ཚར་བའམ་ཡང་ན་དངོས་མེད་དུ་གྱུར་ཚར་ཡོད་པའི་ཉམས་སྣང་འབྱུང་གིན་ཡོད། ཆོས་དཔོན་དེམ་སི་དེ་ཡོབ་ལགས་ལ་རང་ཉིད་མི་ཡི་འཇིག་རྟེན་ན་ད་དུང་ཡང་གསོན་པོར་བསྡད་ཡོད་པའི་ངེས་ཤེས་སྐྱེད་བྱེད་ཉག་གཅིག་ནི། བླ་སྲོག་གཏིང་རིམ་གྱི་མི་བཟད་སྡུག་བསྔལ་དང་དེ་འབྲེལ་གྱི་སྡུག་བསྔལ་བའི་ཉམས་འགྱུར་དག་གོ །གལ་སྲིད། ནམ་ཞིག་ཁོང་གིས་འཛུམ་མདངས་སྟོན་པའི་ནུས་པ་སླར་རྙེད
ཅིང་ངོ་གདོང་དགའ་བའི་འཛུམ་ཆུང་གིས་བརྒྱན་པར་འགྱུར་བའི་དབང་དུ་བཏང་ན། ང་ཚོས་འདི་ལྟར་ཁོང་གི་སྐོར་མང་པོ་ལབ་དགོས་མ་མཆིས་སོ། །
ཏག་ཏག་ང་རང་ཚོས་ཁོང་གི་སྡིག་ཉེས་སྐོར་ཁ་གསལ་ཚིག་གསལ་ལ་མ་བཏང་བར་ཅུང་བསྐོར་བའི་སྒོ་ནས་ལབ་བཞིན་པའི་མཚན་མོ་དེར། ཡིད་ལ་ཐོལ་གྱིས་ཤར་བའི་བསམ་འདུན་གང་ཞིག་ལ་རྐྱེན་བྱས་ཏེ་ཆོས་དཔོན་ཁོང་རྐུབ་སྟེགས་ལས་ཧར་གྱིས་བཞེངས་སོང་། བསམ་འདུན་གང་དེས་ཁོང་ལ་སྐད་ཅིག་གི་བདེ་སྣང་སྦྱིན་ཐུབ་ཀྱིན་ཡོད་བཟོ་འདུག ཁོང་གིས་རྒྱུན་གཏན་སྤྱི་པའི་ཕྱག་འཚལ་བྱེད་སྒོར་ཞུགས་དུས་དང་འདྲ་བའི་ཆས་གོས་སྐུ་ལ་གསོལ་ཞིང་དེ་མཐུན་གྱི་རྣམ་འགྱུར་གདོང་ལ་བཀོད་དེ་རྐང་འཇབ་ལག་འཇབ་ཀྱིས་ཕྱི་ལོགས་སུ་ཐོན་སོང་ངོ་། །

བཅུ་གཉིས་པ། ཆོས་དཔོན་གྱི་མཚན་འགྲུལ།

ཕར་བལྟས་ཚོད་ཀྱིས་ཆོས་དཔོན་དེམ་སི་དེ་ཡོབ་ལགས་རྨི་ལམ་གྱི་སྒྱུ་མའི་ཞིང་ཁམས་ན་སྐྱོད་ཀྱིན་ཡོད་པའི་སྣང་བ་སྟེར། གཅིག་བྱས་ན་དོན་དངོས་སུ་ཡང་ཁོ་རང་གཉིད་མ་སད་ཀྱི་སྣང་བ་ཟ་ཟིས་འཁྲིད་དེ་འགྲོ་བཞིན་ཡོད་ཀྱང་སྲིད། ཁོང་དེ་སྔོན་ལྕམ་ཧ་སི་ཐིར་པེ་རན་ལ་བརྒྱ་འདུས་སྟོང་ཚོགས་ཀྱིས་དམོད་མོ་བོར་སའི་སྟེགས་བུ་དེ་གཟས་ནས་ཕེབས་སོང་། འགེགས་གསོད་སྟེགས་བུ་དེ་སྔར་བཞིན་འདུག ལོ་ངོ་བདུན་རིང་གི་ཁ་ཆར་ལྷགས་རླུང་གཟེད་པས་མདོག་ཡལ་ཏེ་ནག་རོག་རོག་ཏུ་གྱུར་འདུག་པ་དང་། ཉེས་ཅན་མང་པོས་རྡོག་བརྫི་བྱས་པའི་དབང་གིས་འབུར་འབུར་ཀོང་ཀོང་གིས་ཁེངས་འདུག
དེ་ལྟ་ན་ཡང་། སྟེགས་བུ་དེ་སྔར་བཞིན་གྲོས་ཁང་ཚོམས་ཆེན་གྱི་རབ་གསལ་འོག་ཏུ་ནག་ཡོར་རེར་འགྲེང་འདུག ཆོས་དཔོན་དེམ་སི་དེ་ཡོབ་ལགས་སྐས་གདང་རེ་རེ་བརྒྱུད་དེ་འགེགས་གསོད་སྟེགས་བུའི་སྟེང་དུ་འཛེགས་སོང་།
དེ་ནི་ལྔ་པའི་ཚེས་གཅིག་གི་མཚན་མོ་སྟེ། རབ་རིབ་མག་མོག་གི་སྨུག་པའི་ཡོལ་རས་ཀྱིས་གནམ་སའི་ཧྲག་བར་ཡོངས་སུ་གཡོགས་ནས་འདུག གལ་ཏེ་དེ་སྔོན་ལྕམ་ཧ་སི་ཐིར་པེ་རན་ལ་ལྟད་མོར་ལྟ་མཁན་མི་ཚོགས་ཡང་བསྐྱར་དེ་རུ་བསྐོང་བའི་དབང་དུ་བཏང་ན་ཡང་། མཚན་ཕྱེད་དེའི་སྨུག་ལོང་ཁྲོད་དུ་ཁོ་ཚོས་སྟེགས་བུའི་སྟེང་དུ་འགྲེང་སྡོད་མཁན་གྱི་མི་དེ་སུ་ཡིན་ངོ་མི་ཟིན་པ་གཏན་ཁེལ་རེད། ཐ་ན་མིའི་བྱད་གཟུགས་ཀྱི་དབྱིབས་རིས་གསལ་བོ་ཞིག་ཀྱང་མཐོང་དཀའ་ཚོད་རེད། ད་ལྟ་གྲོང་མི་ཡོངས་རྫོགས་སྔར་ནས་གཉིད་ཟིན་པས་སུ་ཞིག་གིས་མཐོང་དོགས་ཀྱི་ཞེད་སྣང་སྐྱེ་དགོས་མེད། གལ་སྲིད་ཆོས་དཔོན་ཁོང་ལ་མོས་པ་ཡོད་ཚེ། ཞོགས་པའི་སྐྱ་མདའ་མ་བཏང་བར་དུ་སྟེགས་བུའི་སྒང་ནས་ཀེ་རེར་འགྲེང་སྟེ་སྡོད་ཆོག དེ་ལྟར་འགྲེང་སྡོད་པ་ལ་ལྷགས་རླུང་གྲང་མོ་རུས་རྐང་ལ་ཟུག་པ་དང་། གྲུམ་བུའི་ནད་ཀྱིས་རུས་ཚིགས་ལ་རྒོལ་བ་དང་། གློ་ལུ་བརྒྱབ་སྟེ་མིད་པ་ཁེགས་གྲབས་བྱེད་པ་སོགས་ལས་གཞན་པའི་ཉེན་ཁ་གང་ཡང་གདོང་གིས་བསུ་དགོས་མ་མཆིས། བརྒྱ་ལ་ཉེན་ཁ་དེ་དག་དངོས་གནས་འབྱུང་བའི་དབང་དུ་བཏང་ན་ཡང་། མཇུག་འབྲས་ནི་སང་ཉིན་ཆོས་མཉན་པར་བཅར་མཁན་མི་ཚོགས་ཕངས་སེམས་དང་བཅས་ལོག་དགོས་འབྱུང་བ་ཙམ་མོ། །གང་ལྟར། ད་ལྟ་མིག་ཟུང་ཡོད་དོ་ཅོག་གིས་ཆོས་དཔོན་ཁོང་མཐོང་མི་སྲིད། རི་དྭགས་རྨས་མ་བཞིན་ནམ་ཡང་ཉེན་ཟོན་གྱིས་བགྲད་ཅིང་གསང་ཁང་དུ་ཁྲག་གིས་འཚོས་པའི་ལྕག་ཚན་རང་ལ་གཞུ་ཚུལ་མཐོང་མྱོང་བའི་མིག་ཟུང་དེ་ལས་གཞན་སུས་ཀྱང་ཁོ་རང་མཐོང་མི་སྲིད། ཡིན་ཡང་། དེ་ལྟའི་གནས་ཚུལ་མཐོང་མྱོང་མཁན་མི་དེ་འདི་ལྟར་སྟེགས་བུའི་སྟེང་དུ་འཛེགས་དོན་ཅི་ཡིན་ནམ། ནོངས་འགྱོད་ཀྱིས་རྩེད་མཚར་བྱས་པ་ཞིག་ཡིན་ནམ། དེ་ནི་རྩེད་མཚར་རང་ཡིན་པ་འདྲ་སྟེ། ཁོའི་བླ་སྲོག་གིས་རང་ཉིད་ལ་རྩེད་མཚར་རབས་དང་རིམ་པ་བྱེད་ཀྱིན་གདའ་འོ། །རྩེད་མཚར་གང་དེ་ནི་དཀར་ཕྱོགས་ལྷ་ཡིས་མཐོང་ན་ངུ་འབོད་འཆོར་ལེ་ཞིག་དང་། ནག་ཕྱོགས་བདུད་ཀྱིས་མཐོང་ན་དགའ་འབོད་འཆོར་ལེ་ཞིག་གོ །ཆོས་དཔོན་ཁོང་གཡོལ་མེད་བཟློག་མེད་ཀྱི “ནོངས་འགྱོད” དྲག་པོས་དེད་དེ་གནས་དེར་བསྐྱལ་བ་རེད། “ནོངས་འགྱོད” དེའི་ལུས་དང་གྲིབ་མ་བཞིན་འགྲོགས་པའི་སྤུན་མཆེད་མཚེ་མའི་མིང་ལ “སྡར་མ” ཞེས་འབོད། ནམ་རྒྱུན “ནོངས་འགྱོད”" ཀྱིས་ཁོ་རང་དེད་དེ་རང་ཉེས་ངོས་ལེན་བྱ་གྲབས་བྱེད་དུས། “སྡར་མས” ལམ་སང་ལག་ཟུང་འདར་འདར་གྱིས་ཁོ་རང་ཕྱིར་དྲུད་འགྲོ། ཇི་འདྲའི་མི་ལས་ངན་ཞིག་རེད་ཨང་། ཁོ་རང་ལྟ་བུའི་མི་ཕོ་ཉམ་ཆུང་ནུས་མེད་ཅིག་གིས་སྡིག་ཉེས
ལྕི་མོ་དེ་འདྲ་ཇི་ལྟར་འཁུར་བར་བཟོད་ཨང་། མ་གཞི་བྱས་ན། སྡིག་ཉེས་ཞེས་པ་དེ་ནི་བློ་རྩ་རྣོ་ལྕགས་ལྟར་བརྟན་པའི་མི་ཕོ་དག་གིས་ད་གཟོད་གསོག་པར་ནས་ཤིང་ཁུར་དུ་བཟོད་པ་ཞིག་རེད། ཁོ་པ་ཚོས་གཅིག་བྱས་ན་ཡོད་ཚད་བཟོད་སྒོམ་བྱ་སྲིད་ཅིང་། གཅིག་བྱས་ན་གནོན་ཤུགས་བཟད་དཀའ་བའི་དུས་སུ་སྟོབས་རྩལ་ཧར་གྱིས་བཏོན་ནས་ཡར་དགྱེ་ཞིང་སྡིག་ཉེས་གང་དེར་ཐད་ཀར་གདོང་གཏད་ཀྱང་སྲིད་དོ། །ཡིན་ཡང་། གཟུགས་པོ་ནད་ཀྱིས་བཏབ་ཅིང་སེམས་པའི་རྫི་གསང་རྣོ་བའི་ཆོས་དཔོན་ཁོང་གིས་དེ་གཉིས་གང་ཡང་བྱ་ཕོད་ཀྱིན་མེད། མ་ཟད་ཉིན་མཚན་དུས་དྲུག་ལ་ཐེ་ཚོམ་གྱི་དྲ་བར་ཚུད་ནས་དེ་གཉིས་ཀྱི་བར་དུ་ཕར་འགྲོ་ཚུར་འོང་བྱེད། དེ་བས། བསུབ་ཐབས་དཀའ་བའི་སྡིག་ཉེས་དང་རྔོ་མི་ཐོགས་པའི་འགྱོད་བཤགས་གཉིས་སྐྱ་འཕྱིངས་ཏེ་དགྲོལ་ཐབས་མེད་པའི་མདུད་ལོག་ཅིག་ཏུ་གྱུར་ཡོད།
དེ་ལྟ་དེ་ལྟར། ཆོས་དཔོན་དེམ་སི་དེ་ཡོབ་ལགས་འགེགས་གསོད་སྟེགས་བུའི་སྟེང་དུ་འགྲེང་སྟེ། ཕན་ཐོགས་གང་ཡང་མེད་པའི་འགྱོད་བཤགས་བཅོས་མའི་ཟློས་གར་འཁྲབ་མགོ་བརྩམས། དུས་དེར། ཁོའི་སེམས་ཁོང་ལ་ཞེད་དངངས་གློ་བུར་བ་ཞིག་ཐོལ་གྱིས་ལྡང་ཞིང་། ཉམས་སྣང་ལ་ཁམས་གསུམ་འགྲོ་བ་རིགས་དྲུག་ཐམས་ཅད་ཀྱིས་རང་གི་བྲང་ཁར་བརྐོས་ཡོད་པའི་གསང་བའི་ཡིག་འབྲུ་དམར་པོ་དེར་ཕུར་ཚུགས་སུ་ཅེར་ཡོད་སྣང་ཤར། ཤ་ཁྲག་ལུས་པོའི་ཟུག་གཟེར་གྱི་མཆེ་སྡེར་རྣོན་པོས་ཁོ་རང་ཚལ་བ་ཚལ་ཕྱེད་དུ་གཏོང་བར་བྱེད། ཁོང་གིས་མནར་གཅོད་དེ་མྱངས་ནས་རྒྱུན་རིང་པོ་ཕྱིན་ཡོད། དུས་དེར། ཁོང་གིས་གློ་བུར་དུ་རང་དབང་མེད་པར་གད་རྒྱངས་ཆེ་ཐག་ཆོད་ཅིག་བསྒྲགས། གད་རྒྱངས་དེ་བསྒྲག་པར་ཁོས་ཆེད་མངགས་བློ་སྤོབས་དང་ཤེད་ཤུགས་གང་ཡང་བཏོན་མེད། དྲག་ལ་མཐོ་བའི་གད་རྒྱངས་དེ་མཚན་ཕྱེད་ཀྱི་སྨག་རིམ་ཀློང་ནས་སིང་སིང་གྲག་ཅིང་། མི་ཚང་རེ་རེའི་སྡོད་ཁང་བརྒྱུད་དེ་རྒྱབ་རིའི་རི་སུལ་ནས་བྲག་ཅ་བསྟུད་མར་མཆེད་ཡོང་། ཕར་ཉན་ཚོད་ཀྱིས། ཡ་ང་བའི་སྡུག་བསྔལ་དང་འཇིགས་སྐྲག་འདྲེས་མའི་གད་རྒྱངས་དེས་མཚན་མོར་རྒྱུ་བའི་འདྲེ་ཚོགས་ཀྱི་ཡིད་འཕྲོག་སྟེ། དེ་ཉིད་རྩེད་ཆས་ནང་བཞིན་ཕན་ཚུན་བར་ཕར་ཚུར་གཡུགས་རེས་བྱེད་ཀྱིན་པའི་ཉམས་སྣང་སྟེར།
“ཨ་ཙི། ད་ཚར་སོང་། གྲོང་མི་ཀུན་པོའི་གཉིད་དཀྲོགས་ཡོད་ངེས་པས་ཁོ་ཚོ་ལྟད་མོ་ལྟ་བར་ཡོང་ངེས། ཁོ་ཚོས་ང་འདིར་འགྲེང་བསྡད་ཡོད་པ་མཐོང་ངེས་རེད།” ཆོས་དཔོན་གྱིས་སྤར་མོས་ངོ་གདོང་བཀབ་སྟེ་དེ་ལྟར་ཆིག་ལབ་བརྒྱབ།
འོན་ཀྱང་། གནས་ཚུལ་གང་ཡང་ལྷགས་མ་སོང་། ཞེད་སྣང་གི་དབང་གིས་ཁོའི་རྣ་ཤེས་རང་བཞིན་དུ་མ་གནས་པ་ཙམ་ལས་དོན་དངོས་སུ་སྐད་ཤུགས་ཆེན་པོ་དེ་འདྲ་རང་མེད་ཚོད་འདུག གྲོང་མི་སུ་ཡང་གཉིད་ཀྱི་བདེ་བ་ལས་དཀྲོག་མ་སོང་། དཀྲོགས་ཡོད་པའི་དབང་དུ་བཏང་ན་ཡང་། སྐད་སྒྲ་དེ་ནི་རང་ཉིད་ཀྱི་རྨི་ལམ་ཁྲོད་ནས་གྲག་པར་སྙམ་པའམ་ཡང་ན་ལྷ་པ་རྒན་མོའི་ཆོ་འཕྲུལ་དུ་བསམས་ཏེ་ཁ་ཡ་བྱ་མི་སྲིད། དུས་རབས་དེར། ལྷ་པ་རྒན་མོ་དང་གདོན་འདྲེ་མཉམ་པོར་བར་སྣང་དུ་རྒྱུ་བའི་ཤུ་སྒྲ་གྲོང་མིས་རྟག་པར་ཐོས་ཀྱིན་ཡོད་སྐད། ཆོས་དཔོན་གྱིས་གྲག་འགུལ་གང་ཡང་མ་ཐོས། ཁོས་མིག་རིག་རིག་གིས་ཕྱོགས་བཞིར་ལྟ་བཤེར་བྱས། ཅུང་རིང་བའི་སྲང་ལག་གཞན་ཞིག་ཏུ་ཡོད་པའི་སྤྱི་ཁྱབ་ཆེན་མོ་པེ་ལིན་ཧམ་ལགས་ཀྱི་གཞིས་ཀའི་གཟིམ་ཆུང་ཞིག་གི་སྒེའུ་ཁུང་ལས་སྤྱི་ཁྱབ་ཆེན་མོའི་གཟུགས་བརྙན་མངོན་ཡོང་། ཁོང་གིས་ལག་ཏུ་གློག་བཞུ་ཐོགས་ཤིང་། མགོ་ལ་གཟིམ་ཞྭ་དཀར་པོ་གྱོན་ཡོད་པ་དང་། ལུས་ལ་གཟིམ་གོས་དཀར་པོ་གཡོགས་འདུག ཕར་བལྟས་ཚོད་ཀྱིས་བང་སོ་ལས་ཕྱིར་ཐོན་ཡོང་བའི་གཤིན་འདྲེ་ཞིག་དང་ཡང་དག་མཚུངས། ཕལ་ཆེར་ཆོས་དཔོན་གྱི་གད་རྒྱངས་དེས་ཁོའི་གཉིད་དཀྲོགས་པ་འདྲ། དེ་དང་ཆབས་ཅིག་གཞིས་ཀའི་སྒེའུ་ཁུང་གཞན་ཞིག་ལས་སྤྱི་ཁྱབ་ཆེན་མོའི་གཅེན་མོ་སྟེ་རྒན་མོ་ཧེ་པིན་སི་ཡང་མངོན་ཡོང་། མོས་ཀྱང་ལག་ཏུ་གློག་བཞུ་ཞིག་ཐོགས་འདུག རྒྱང་ཐག་གིས་ཆོད་ན་ཡང་། མོའི་ངོ་གདོང་གི་མ་རངས་པའི་གདུག་རྩུབ་ཀྱི་རྣམ་འགྱུར་མཐོང་ཐུབ་པའི་སྣང་བ་སྟེར། མོས་སྒེའུ་ཁུང་གི་དྲ་མིག་ལས་མགོ་བོ་ཕྱིར་བསྲིངས་ཡོང་སྟེ་གང་ཞིག་མཐོང་འདོད་ཀྱིས་རིག་རིག་ལྟ་བར་བྱེད། འཇིགས་སུ་རུང་བའི་ལྷ་པ་རྒན་མོ་དེས་ཀྱང་ཆོས་དཔོན་གྱི་འབོད་སྐད་ཐོས་ཡོད་པ་གདོན་མི་ཟ། མོའི་ཉམས་སྣང་ལ་བྲག་ཅ་དང་འགྲོགས་པའི་འབོད་སྐད་དེ་མཚན་མོར་མཁའ་ལ་འཕུར་བའི་གདོན་འདྲེ་དང་ལྷ་པ་རྒན་མོའི་ཆོ་འཕྲུལ་དུ་འཁྲུལ་ཡོད་ཀྱང་སྲིད། མོ་རང་ཡང་ནམ་རྒྱུན་མཚན་མོར་འདྲེ་ཚོགས་དང་མཉམ་པོར་ནགས་ཁྲོད་དུ་རྩེད་མོར་འགྲོ་བཞིན་པ་གྲོང་མི་ཀུན་གྱི་སེམས་ན་གསལ་བོ་ཡིན།
སྤྱི་ཁྱབ་ཆེན་མོའི་གློག་བཞུའི་འོད་སྣང་མཐོང་མ་ཐག་མོས་རང་གི་གློག་བཞུ་ལམ་སང་བསད་དེ་ནག་ཚུབ་བེར་མུན་པའི་ཀློང་དུ་གར་སོང་རྗེས་མེད་དུ་ཡལ་སོང་། ཕལ་ཆེར་བར་སྣང་དུ་འཕུར་ཡོད་ངེས། གང་ལྟར་མོའི་གྲག་འགུལ་ཕྲ་མོ་ཙམ་ཡང་ཆོས་དཔོན་གྱི་མཐོང་ཐོས་སུ་མ་གྱུར། སྤྱི་ཁྱབ་ཆེན་མོས་ཞིབ་ཚགས་ཀྱིས་ལྟ་ཞིབ་བྱས་རྗེས། གཞི་ནས་སྒེའུ་ཁུང་བརྒྱབ་སོང་། ཁོས་མུན་ནག་བརྟོལ་ནས་དངོས་པོ་མཐོང་འདོད་པ་ནི་རྡོ་ཕ་བོང་གི་ནང་ལོགས་མཐོང་འདོད་པ་དང་འདྲ་པོ་རེད།
ཆོས་དཔོན་ཅུང་ལྷོད་ལ་བབས་སོང་། ཡིན་ཡང་། དུས་དེར་ཐག་རིང་གི་ས་ནས་འོད་སྣང་གསལ་ལ་མི་གསལ་བ་ཞིག་འཚེར་ཞིང་དེ་ནས་ཇེ་གསལ་ཇེ་གསལ་དུ་གྱུར་པ་དང་། རིམ་གྱིས་སྲང་ལམ་བརྒྱུད་དེ་ཐད་ཀར་རང་གི་ཕྱོགས་སུ་ཚུར་བཏུད་ཡོང་གིན་པ་མཐོང་། འོད་སྣང་དེ་ལ་བརྟེན་ནས་གནས་དེར་བསླངས་པའི་ཀ་བ་དང་། གྱང་རའི་ཚུལ་དུ་བརྒྱབ་པའི་རིབ་མ་དང་། ཤེལ་གྱིས་བརྒྱན་པའི་སྒེའུ་ཁུང་དྲ་མིག་ཅན་དང་། ཆུ་སྦུག་དང་ཆུས་བཀང་བའི་ཆུ་གཞོང་སོགས་མཐོང་ཐུབ་ཀྱིན་འདུག དེ་རུ་ད་དུང་ཤིང་མོན་ཆ་རའི་སྒོ་གླེགས་གཞུ་དབྱིབས་ཅན་ལྕགས་ཀྱི་ཨ་ལོང་གིས་བརྒྱན་པ་ཞིག་གི་མདུན་དུ་སྐས
གདང་གི་ཚུལ་དུ་བེད་སྤྱོད་པའི་གདུང་མ་སྦོམ་པོ་ཞིག་བཞག་འདུག ཆོས་དཔོན་དེམ་སི་དེ་ཡོབ་ལགས་ཀྱིས་ཐྲིག་ཐྲིག་གྲག་གིན་པའི་རྡོག་སྒྲ་དེ་ཉེ་བར་བཅར་བ་དང་བསྟུན་ནས་རང་མཚང་ཐམས་ཅད་ལྷང་ལ་འབུད་ངེས་པ་གསལ་བོར་རྟོགས་ཡོད་ན་ཡང་། ཁོར་ཡུག་གི་བཀོད་པ་དེ་དག་ལ་དོ་སྣང་བྱ་ཁོམ་བྱུང༌། ཁོའི་སེམས་སུ། སྐར་མ་འགའི་རྗེས་སུ་གློག་བཞུའི་འོད་སྣང་རང་གི་ལུས་ལ་འཕྲོས་ཏེ་ཡུན་རིང་གསང་རྒྱ་བྱས་པའི་རང་མཚང་གསལ་ཐིང་ངེར་བཟོ་ངེས་སྙམ། གློག་བཞུའི་འོད་སྣང་ཉེ་ནས་ཉེ་རུ་བཏུད་པ་དང་བསྟུན་ནས། འོད་སྣང་ཁྲོད་ཀྱི་མི་དེ་ནི་རང་ཉིད་ཀྱི་ཆོས་དཔོན་གྲོགས་པོའམ་ཡང་ན་ལས་རིགས་གཅིག་པའི་སྔོན་རབས་པ་སྟེ་གུས་པར་འོས་པའི་ཆོས་དཔོན་ལྗོན་ཝེ་སིན་ལགས་ཡིན་པ་མཐོང་། ཁོང་ནི་ཕལ་ཆེར་འདས་པོ་སུ་ཞིག་ལ་བསྔོ་བ་སྨོན་ལམ་གསུངས་རྗེས་གཟིམ་ཁང་དུ་ལོག་ཕེབས་པ་ཡིན་ངེས་རེད། ཏག་ཏག་ཆོས་དཔོན་དེམ་སི་དེ་ཡོབ་ཀྱིས་ཚོད་དཔག་བྱས་པ་ལྟར་ཆོས་དཔོན་བགྲེས་སོང་ཁོང་སྤྱི་ཁྱབ་ཝུན་ཐར་རོབ་ཕི་ལགས་ཀྱི་བེམ་པོ་བཞག་ཡོད་པའི་ཁང་མིག་ལས་ཕྱིར་ཐོན་ཡོང་བ་ཡིན་འདུག སྤྱི་ཁྱབ་སྐུ་ངོ་སྔོན་ཏག་ཏག་ལ་དག་པའི་ཞིང་དུ་ཕེབས་པ་ཡིན་འདུག སྐབས་དེར། སྔོན་བྱོན་འཕགས་པའི་སྐྱེས་བུ་རྣམས་ཀྱི་སྐུ་ལུས་འོད་གུར་གྱིས་ཇི་ལྟར་བརྒྱན་ཡོད་པ་ཇི་བཞིན་ཆོས་དཔོན་ལྗོན་ཝེ་སིན་ལགས་ཀྱི་ལུས་ལ་ཡང་འོད་གུར་ཕུབ་ཡོད་པ་དང་འདྲ་ཞིང་སྡིག་ཉེས་ཀྱིས་ཁེངས་པའི་མཚན་མོ་དེར་དག་པ་ལྷ་ཡི་འོད་སྣང་སྤྲོ་བཞིན་པའི་སྣང་བ་སྟེར། ཕར་བལྟས་ཚོད་ཀྱིས། སྤྱི་ཁྱབ་སྐུ་ངོ་འདས་པོས་རང་གི་འོད་གོར་ཆོས་དཔོན་ལ་སྐྱེས་སུ་ཕུལ་བའམ། ཡང་ན་འདས་པོ་དག་ཞིང་ལ་ཕེབས་སྐྱེལ་ཞུ་དུས་ཐག་རིང་གི་དག་ཞིང་ནས་འཕྲོས་ཡོང་བའི་འོད་སྣང་ཁོའི་ལུས་ལ་འཁྱུད་པ་མིན་ནམ་སྙམ་པ་འཆར། བརྒྱ་བཤད་སྟོང་བཤད་ཀྱི་མདོར་རྩ་གཅིག་ཏུ་བསྡུས་ན། ཆོས་དཔོན་བགྲེས་སོང་ལྗོན་ཝེ་སིན་ལགས་གློག་བཞུའི་འོད་སྣང་ལ་བརྟེན་ནས་གོམ་པ་གང་རེ་གང་རེས་གཟིམ་ཁང་ལ་ལོག་འགྲོ་བཞིན་འདུག་ཅེས་པའོ། །
ཏག་ཏག་གློག་བཞུའི་འོད་སྣང་དེའི་དབང་གིས། ཆོས་དཔོན་དེམ་སི་དེ་ཡོབ་ལགས་ལ་གོང་གསལ་གྱི་ཉམས་སྣང་མཚར་པོ་དེ་འདྲ་བྱུང་བ་རེད། ཚུལ་དེ་ལ་བསམས་ཤིང་ཁོ་རང་སྐད་ཕྱུང་སྟེ་གད་མོ་འཆོར་གྲབས་བྱས་སོང་། དེར་མཐུད་ནས་ཁོས་རང་ཉིད་སྨྱོས་ཚར་མེད་དམ་སྙམ་ཞིང་དོགས་པའང་སྐྱེས།
གུས་པར་འོས་པའི་ཆོས་དཔོན་ལྗོན་ཝེ་སིན་ལགས་ཀྱིས་ལྭ་རིང་ནག་པོ་དེས་ལུས་པོ་བཏུམས་ཤིང་གློག་བཞུ་བྲང་ཁར་བཏེགས་ཏེ་འགེགས་གསོད་སྟེགས་བུའི་མར་གཤམ་ནས་འགྲོ་དུས། ཆོས་དཔོན་དེམ་སི་དེ་ཡོབ་ལགས་ཀྱིས། “གུས་པར་འོས་པའི་ཆོས་དཔོན་ལྗོན་ཝེ་སིན་ལགས། མཚན་མོ་བདེ་ལེགས། ཁྱེད་རང་སྟེགས་བུའི་སྒང་ལ་ཕེབས་གནང་རོགས།
ངེད་གཉིས་ཀྱིས་མཉམ་དུ་སྐྱིད་པོ་གཏང་ངོ" ཞེས་ཁ་ནས་ཤོར་གྲབས་བྱས་སོང་།
ཨ་ཙི། དཀོན་མཆོག་མཁྱེན། ཆོས་དཔོན་དེམ་སི་དེ་ཡོབ་ལགས་ཀྱི་ཁ་ནས་དེ་ལྟར་ཤོར་ཡོད་དམ། སྐད་ཅིག་མ་དེར། ངག་ཚིག་དེ་དག་རང་ཉིད་ཀྱི་ཁ་ནང་ནས་ཐོན་ཚར་བའི་ཉམས་སྣང་བྱུང་། དོན་དངོས་སུ་དེ་ནི་ཁོའི་འཁྲུལ་སྣང་ཙམ་སྟེ། ཆོས་དཔོན་ལྗོན་ཝེ་སིན་ལགས་འཇིམ་བག་གིས་ཁེངས་པའི་ལམ་དུ་བརྡབ་འདྲེད་འཆོར་དོགས་ཀྱིས་རང་གི་རྡོག་སྣེ་ཁོ་ནར་ཅེར་ཏེ་ག་ལེར་མདུན་དུ་བསྐྱོད་པ་མ་གཏོགས། སྡིག་ཉེས་ཀྱིས་སྦགས་པའི་སྟེགས་བུ་དེར་ལན་གཅིག་ལྟ་ཙམ་ཡང་གནང་མ་སོང་། གློག་བཞུའི་འོད་སྣང་རིམ་གྱིས་སྨག་རུམ་ཁྲོད་ཡལ་རྗེས། ཆོས་དཔོན་ལོ་གཞོན་ཁོང་ཐམ་མེ་ཐོམ་མེའི་ངང་དུ་ལུས།
སྐར་མ་འགའི་ཡར་སྔོན་གྱི་སྐད་ཅིག་མ་དེར། ཁོང་ལ་རང་དབང་མེད་པར་རྩེད་མཚར་བྱ་འདོད་ཀྱི་བློ་དེ་འདྲ་སྐྱེས་ན་ཡང་། དོན་དུ་ཁོའི་སེམས་པ་ནི་འཚབ་ཅིང་གཟེར་ཏེ་ཤི་གྲབས་བྱེད་པའི་སྣང་བ་བྱུང་།
ཅང་མ་འགོར་བར། ཁོའི་ཀླད་པའི་ནང་དུ་དེ་མཐུན་གྱི་འཆར་སྒོ་ཁྱད་མཚར་པོ་ཞེད་སྣང་ཚ་པོ་མང་དག་ཅིག་བརྒྱུད་མར་ཤར་ཡོང་། འཆར་སྒོ་ཁྱད་མཚར་དེ་དག་འབྱུང་དོན་ནི། མཚན་གུང་གི་ལྷགས་རླུང་ངར་མའི་དབང་གིས་རྐང་ལག་རེངས་པོ་ཆགས་ཟིན་པའི་ཉམས་སྣང་བྱུང་བས། རང་ཉིད་སྟེགས་བུ་ལས་མར་དབབ་ཐུབ་མིན་ལ་དོགས་པ་སྐྱེས་ཤིང་སྐྱ་རེངས་ཤར་དུས་མི་རྣམས་ཀྱིས་རང་ཉིད་སྟེགས་བུའི་སྒང་ན་འགྲེང་བསྡད་ཡོད་པ་མཐོང་ངེས་བསམ་པས་སོ། །དེ་ལ་རྐྱེན་བྱས་ཏེ་འཆར་སྒོ་མཚར་པོ་ལུ་གུའི་རྒྱུད་དུ་བྱུང་བ་འདི་ལྟ་སྟེ། སྐྱ་མདའ་བཏང་བ་ན་ཉེ་འཁོར་གྱི་གྲོང་པ་རྣམས་སྔ་ཕྱིར་མལ་ལས་ལངས་པར་བརྩམས། ཆེས་སྔ་ཤོས་ཀྱི་མི་དེ་ཐོ་རངས་ཀྱི་འོད་སྣང་རབ་རིབ་ཁྲོད་དུ་ཐོན་ནས་བལྟས་ཚེ།
སྟེགས་བུ་མཐོན་པོ་དེའི་སྟེང་དུ་མིའི་གཟུགས་རིས་མག་མོག་ཅིག་འགྲེང་སྡོད་པ་མཐོང་།
མཚར་སྣང་སྐྱེས་ཤིང་དངངས་འདྲོག་ལངས་ཏེ་མི་ཚང་རེ་རེའི་སྒོ་ཁར་སྨྱོས་པ་ལྟར་བརྒྱུགས། གྲོང་པ་ཁྱིམ་མཚེས་ཐམས་ཅད་གཉིད་ལས་དཀྲོགས་ཏེ་ཉེས་ཅན་འདས་པོ་སུ་ཞིག་འདྲེ་རུ་སྐྱེས་པ་ཕ་གིར་འདུག་གོ་ཞེས་བོས། ཐོ་རངས་དང་པོའི་འུར་ཟིང་དེར་གཤོག་པ་ཐོགས་པ་བཞིན་མི་ཚང་གཅིག་ནས་གཅིག་ལ་འཕུར་ཏེ་ལུང་པའི་ཕུ་མདའ་ཀུན་ལ་ཁྱབ། དེ་ནས་ནམ་ཇེ་གསལ་ནས་ཇེ་གསལ་དུ་གྱུར་པ་ན། རྒན་འཁོགས་རྣམས་ཀྱང་མལ་ལས་ལངས་ཤིང་ལྭ་རིང་གཡོགས་ཏེ་ཐོན། ཁྱིམ་བདག་མ་རྣམས་ནི་ཉལ་གོས་ཀྱང་བརྗེ་ལོང་མ་བྱུང་བར་ཐོན། ནམ་རྒྱུན་རྒྱན་གོས་དང་བཟོ་ལྟ་ལ་དང་དོད་ཆེན་པོ་བྱེད་མཁན་མི་ཆེན་དག་ཀྱང་སྐྲ་གཟེངས་གོས་འཆོལ་གྱི་ངང་ལ་གྲོང་མིའི་མིག་མདུན་དུ་བསླེབས།
་ཁྱབ་བགྲེས་སོང་པེ་ལིན་ཧམ་ལགས་ཀྱིས་ཀྱང་འགྲེམ་སིན་དབང་སྒྱུར་དུས་སྐབས་ཀྱི་གོང་བ་སྒོར་སྒོར་ཞེང་ཁ་ཆེན་པོ་དེ་བརྒྱབ་ཅིང་ངོ་གནག་སྟེ་དེ་གར་བསླེབས། རྒན་མོ་ཧེ་པིན་སི་ནི་ཞག་མཚན་གང་བོར་ནགས་ཚལ་ཁྲོད་འཕུར་སྐྱོད་བྱས་པས་མིག་ཟུང་དམར་པོ་ཆགས་ཤིང་གོས་འདབས་ལ་ཤིང་ལོ་འབྱར་བཞིན་དེ་གར་བསླེབས། ད་དུང་འདས་པོའི་སྔས་འགྲམ་ནས་མཚན་ཕྱེད་བར་དུ་བསྡད་པའི་ཆོས་དཔོན་ལྗོན་ཝེ་སིན་ལགས་ནི་འཕགས་མཆོག་སྐོར་གྱི་རྨི་ལམ་ངོ་མཚར་ཅན་གཏོང་སྒང་ལ་གཉིད་དཀྲོགས་པར་ཤིན་ཏུ་ཡི་མ་རངས་པར་ཡོད། ད་དུང་དེར་ཡོང་མཁན་ཁྲོད་དུ་ཆོས་དཔོན་དེམ་སི་དེ་ཡོབ་ལགས་ཀྱི་ཆོས་ཚོགས་ཁྲོད་ཀྱི་རྒན་རབས་དང་། ཆོས་དཔོན་ལོ་གཞོན་དང་། རང་གི་ཆོས་དཔོན་ལ་དད་གུས་བརྟན་ཞིང་མ་བསླད་པའི་སེམས་ཀྱི་དཀྱིལ་དུ་ཁོང་ལ་བཞུགས་ཁྲི་མཐོན་པོ་ཏུ་ཐོན་པའི་དབང་གིས་ངོ་གདོང་སེང་རས་ཀྱིས་གཡོག་ཁོམ་ཡང་བྱུང་མེད། མདོར་ན།
འཇོག་མཁན་ན་ཆུང་མ་རྣམས་ཀྱང་ཡོད། གཞོན་ནུ་མ་དེ་རྣམས་ཁྱིམ་ནས་འཚབ་འཚུབ་གྲོང་མི་ཡོད་དོ་ཅོག་འཚབ་འཚབ་དངངས་དངངས་དང་རྐང་འདྲེད་ལག་བརྡབ་ཀྱིས་སྒོའི་ཐེམ་པ་བརྒལ་ཏེ་འགེགས་གསོད་སྟེགས་བུའི་མཐའ་འཁོར་དུ་བསླེབས་རྗེས། ཧ་ལས་ཤིང་ཧོན་ཐོར། ཁ་གདངས་ཤིང་མིག་ཅེར་ཏེ་ལུས། ཁོ་ཚོས་མི་ཕོ་ཞིག་དེ་གར་འགྲེང་སྡོད་པ་མཐོང་། མི་ཕོ་དེའི་དཔྲལ་བར་ཞོགས་པའི་ཉི་ཟེར་སེར་ལམ་མེར་འཕྲོས་འདུག ཨ་ཙི། ཁོ་པ་སུ་ཡིན་ནམ། གུས་པར་འོས་པའི་ཆོས་དཔོན་དེམ་སི་དེ་ཡོབ་ལགས་མ་རེད་དམ། དུས་དེར། འཁྱགས་ཤི་ཐེབས་གྲབས་བྱེད་པའི་ཆོས་དཔོན་རང་ཉིད་ནི་ངོ་གདོང་ནོངས་འགྱོད་ཀྱིས་ཁེངས་ཏེ་དེ་སྔོན་ལྕམ་ཧྭ་སི་ཐིར་པེ་རན་ཁྲོམ་སྟོན་བྱེད་ས་དེ་རང་དུ་ཀེ་རེར་འགྲེང་འདུག་པ་མཐོང་སྲིད་དོ། །
ཆོས་དཔོན་གྱི་ཀླད་པའི་ནང་དུ་འཆར་སྒོ་ཁྱད་མཚར་པོ་ཞེད་སྣང་ཚ་པོ་དེ་དག་བསྟུད་མར་འཆར་སྒང་ལ་དབང་མེད་དུ་གད་མོ་ཆེན་པོ་ཤོར་སོང་། གད་མོ་ཆེ་ཐག་ཆོད་དེ་རང་ཉིད་ཀྱང་ཧ་ལས་དགོས་པ་བྱུང་། དུས་དེར། ཐག་མི་རིང་བའི་ས་ནས་ཆོས་དཔོན་གྱི་དགོད་སྒྲ་ལ་འགྲན་སློང་བ་ལྟ་བུའི་བྱིས་པའི་དགོད་སྒྲ་ཞིག་གྲག་ཡོང་། ཆོས་དཔོན་གྱིས་ལམ་སང་དེ་ནི་མུ་ཏིག་དཀར་ཆུང་གི་སྐད་སྒྲ་ཡིན་པ་ཚོར། ཆོས་དཔོན་ལ་གློ་བུར་དུ་ཁོང་འདར་དབང་མེད་རྒྱག་དགོས་བྱུང་སོང་། དེ་ནི་སྐྱོ་དྲགས་པས་ཡིན་ནམ། ཡང་ན་དགའ་དྲགས་པས་ཡིན་ནམ། གང་ཞིག་ཡིན་མིན་ཆོས་དཔོན་རང་ཉིད་ཀྱིས་ཀྱང་མགོ་འཚོས་ཀྱིན་མེད་དོ། །
“མུ་ཏིག་དཀར་ཆུང་། མུ་ཏིག་དཀར་ཆུང་།” ཆོས་དཔོན་གྱིས་དེ་སྐད་བོས་ཤིང་། དེ
ནས་སྐད་ཅུང་ཆུང་དུ་བཏང་སྟེ། “ཧ་སི་ཐིར། ཧ་སི་ཐིར་པེ་རན་ལགས། ཁྱེད་རང་དེ་གར་ཡོད་དམ” ཞེས་དྲིས།
“ཡིན་ལགས། ང་ཡིན། ཧ་སི་ཐིར་པེ་རན་ཡིན།” ལྕམ་ཧ་སི་ཐིར་པེ་རན་གྱིས་མཚར་སྣང་དང་བཅས་དེ་ལྟར་ལན་རྒྱག་ཞོར་ཚུར་ཡོང་གིན་འདུག དུས་དེར་མོའི་རྡོག་སྒྲ་ཡང་གསལ་བོར་ཐོས་ཐུབ་ཀྱིན་འདུག མོས་མུ་མཐུད་དུ། “ང་ཡིན། ངའི་མུ་ཏིག་དཀར་ཆུང་ཡང་མཉམ་པོར་ཡོད" ཟེར།
“ཁྱེད་རང་གང་ནས་ཡོང་ངམ། ཧ་སི་ཐིར་པེ་རན་ལགས། འདིར་ཡོང་སྟེ་གང་བྱེད་དམ།”
“སྔོན་ཏག་ཏག་ལ་འདས་པོ་ཞིག་གི་སྔས་མགོར་ཕྱིན་པ་ཡིན། སྤྱི་ཁྱབ་ཝུན་ཐར་རོབ་ཕི་ལགས་རེད། ཁོང་གི་གཤིན་གོས་ཀྱི་ཚད་གཞལ་དུ་ཕྱིན་པ་ཡིན། ད་ལྟ་ཁྱིམ་དུ་ལོག་འགྲོ་བཞིན་ཡོད། "
“ཡར་ཕེབས་ཤོག ཧ་སི་ཐིར། ཁྱོད་ཀྱང་ཡར་ཤོག མུ་ཏིག་དཀར་ཆུང་། དེ་སྔོན་ཁྱོད་མ་སྨད་གཉིས་འདི་གར་འགྲེང་བསྡད་མྱོང་། དུས་དེར་བདག་ཁྱོད་གཉིས་དང་མཉམ་པོར་འགྲེང་རྒྱུ་མ་བྱུང་། ཁྱོད་གཉིས་ཡང་བསྐྱར་ཡར་འཛེག་ཤོག་དང་། ངེད་གསུམ་མཉམ་པོར་འགྲེང་སྡོད་དོ། །” ཆོས་དཔོན་གྱིས་དེ་ལྟར་བོས།
ལྕམ་ཧ་སི་ཐིར་པེ་རན་གྱིས་མུ་ཏིག་དཀར་ཆུང་འཁྲིད་དེ་འཇམ་ཅག་གེར་སྟེགས་བུར་འཛེགས་ཤིང་གང་ཡང་མི་སྨྲ་བར་འགྲེང་བསྡད་སོང་། ཆོས་དཔོན་གྱིས་ཀྱང་མུ་ཏིག་དཀར་ཆུང་གི་ལག་པ་ཡ་གཅིག་ལ་འཇུས་བསྡད། སྐད་ཅིག་མ་དེར་ཆོས་དཔོན་གྱི་ཉམས་སྣང་ལ། རང་གི་ཚེ་སྲོག་དང་མི་འདྲ་བའི་གསར་བ་གསར་རྐྱང་གི་ཚ་རླབས་ཤིག་ཤྭ་འོད་བཞིན་ལུད་ཡོང་སྟེ་སེམས་ཁོང་བརྒྱུད་ནས་རྩ་ལམ་སོ་སོར་རྒྱུག་གིན་པ་དང་། རང་གི་སྦྲིད་ཅིང་རེངས་པའི་ལུས་པོའི་ཁོང་གསེང་ལ་ཁོ་མ་སྨད་གཉིས་ཀྱིས་ཚེ་སྲོག་གི་ཚ་དྲོད་ལྡུག་གིན་པའི་སྣང་བ་བྱུང་། དེ་ལྟར། རྒན་བྱིས་གསུམ་པོས་ཚ་དྲོད་འཁོར་རྒྱུག་གི་རྒྱུ་ལམ་ཆ་ཚང་ཞིག་ཡོངས་སུ་གྲུབ་འདུག
“ཆོས་དཔོན་ལགས།” མུ་ཏིག་དཀར་ཆུང་གིས་སྐད་ཆུང་ངུས་དེ་ལྟར་བོས།
“གཅེས་ཕྲུག་མ། སྐད་ཆ་ཡོད་ན་བཤད་རྐྱང་གྱིས་ཤིག” ཆོས་དཔོན་གྱིས་དེ་ལྟར་བཤད།
“ཁྱེད་རང་སང་ཉིན་ཉིན་གུང་ངའི་ཨ་མ་དང་མཉམ་པོར་འདི་གར་འགྲེང་བསྡད་ཆོག་གམ།” མུ་ཏིག་དཀར་ཆུང་གིས་དེ་ལྟར་དྲིས།
“དེ་ག་ལ་འགྲིག ངའི་མུ་ཏིག་དཀར་ཆུང་། དེ་འགྲིག་གི་མ་རེད། གཅེས་ཕྲུག་མ།
ནམ་ཞིག་གི་དུས་ན་བདག་ཅིས་ཀྱང་ཁྱོད་མ་སྨད་གཉིས་དང་མཉམ་པོར་འགྲེང་སྡོད་ངེས་ཡིན། ངོ་མ་ཟེར་བ་ཡིན། ཡིན་ཡང་སང་ཉིན་དེ་ལྟར་ཡོང་གི་མ་རེད།” ཆོས་དཔོན་གྱིས་དེ་སྐད་ལན་བཏབ་སོང་། སྐད་ཅིག་མ་དེའི་ནང་དུ་ལུས་ཤུགས་སེམས་ཤུགས་ཅུང་ཟད་རྒྱུན་ལྡན་དུ་གྱུར་པ་ལ་བརྟེན་ནས་རྒྱུན་རིང་ཁོང་ལ་མནར་གཅོད་གཏོང་མཁན་ཏེ། ཁྲོམ་སྟོན་སྐོར་གྱི་ཞེད་སྣང་གིས་སླར་ཡང་ཁོང་གི་སེམས་ཁོང་ཁྱབ་པར་གྱུར། མིག་སྔའི་ལྷན་འཛོམས་དེས་ཆོས་དཔོན་ཁོང་ལ་ཡང་སྔར་མེད་ཀྱི་བདེ་སྣང་སྨྲ་མི་ཤེས་པ་ཞིག་སྩོལ་གྱིན་ཡོད་ན་ཡང་། ཡོད་ཚད་སླར་ཡང་དོགས་འདྲོག་གིས་འཁྱེར་འགྲོ་བཞིན་འདུག
མུ་ཏིག་དཀར་ཆུང་གིས་གད་མོ་ལྷང་ལྷང་དང་བཅས་ལག་པ་ཕྱིར་འཐེན་རྩིས་བྱས།
ཡིན་ཡང་། ཆོས་དཔོན་གྱིས་དམ་པོར་བསྡམས་པས་འཐེན་མ་ཐུབ།
“ད་དུང་ཏོག་ཙམ་སྡོད་དང་། ངའི་གཅེས་ཕྲུག་མ།” ཆོས་དཔོན་གྱིས་དེ་སྐད་བཤད།
“དེས་ན་ཁྱེད་ཀྱིས་ང་ལ་ཁས་ལེན་དགོས་ཡོད། སང་ཉིན་ཉིན་གུང་ང་དང་ཨ་མར་ལག་རྡང་སྦྲེལ་ནས་སྡོད་དགོས་ཡོད། འགྲིག་གི་རེད་དམ།
“སང་ཉིན་དེ་ལྟར་ཡོང་གི་མ་རེད། མུ་ཏིག་དཀར་ཆུང་། མ་འོངས་པའི་དུས་ཤིག་ལ་དེ་ལྟར་ཆོག་གི་རེད།”
“དུས་ནམ་ཞིག་རེད་དམ།” མུ་ཏིག་དཀར་ཆུང་གིས་རྒྱུ་མ་ཕུ་འདེད་ཀྱིས་དེ་ལྟར་དྲིས།
“དེ་ནི་དུས་མཐའི་ཁྲུན་གཅོད་གྱི་ཉིན་མོ་རེད།” ཆོས་དཔོན་གྱིས་དེ་ལྟར་ཤབ་ཤུབ་ཏུ་ལན་བཏབ། ཁོང་གིས་ཕྲུ་གུ་བསམ་མེད་ཅིག་ལ་དེའི་སྐོར་བཤད་དོན་ནི་རང་ཉིད་ཆོས་ལུགས་འཆད་མཁན་ཞིག་ཡིན་པའི་འགན་འཁྲི་མ་དོར་བས་ཡིན་སྲིད། ཁོས་མུ་མཐུད་དུ། “ཉིན་མོ་དེ་བསླེབས་ཚེ། ཁྱོད་མ་སྨད་གཉིས་དང་ངེད་གསུམ་ངེས་པར་དུ་ཁྲུན་གཅོད་ཀྱི་ཚོགས་གྲལ་དུ་མཉམ་དུ་འགྲེང་སྡོད་དགོས་རེད། དེ་མ་གཏོགས་འཇིག་རྟེན་འདིའི་ཉི
འོད་ཀྱིས་ང་ཚོ་མཉམ་དུ་འགྲེང་སྡོད་པ་མཐོང་སྲིད་པ་མ་རེད” ཟེར།
མུ་ཏིག་དཀར་ཆུང་ཡང་བསྐྱར་གད་མོ་ཤོར་སོང་།
ཆོས་དཔོན་དེམ་སི་དེ་ཡོབ་ཀྱི་སྐད་ཆ་བཤད་མ་ཚར་གོང་། ཐག་རིང་གི་སྤྲིན་པའི་གསེབ་ནས་གསལ་ལ་འཚེར་བའི་འོད་སྣང་ཞིག་གིས་ནམ་མཁའ་འཕྲེད་ཀྱིས་གཤགས་སོང་། དེ་ནི་སྐར་མདའ་ཞིག་ཡིན་ངེས། མེལ་ཚེ་བ་རྣམས་ཀྱིས་ནམ་རྒྱུན་སྐར་མདའ་མུ་མེད་ནམ་མཁའ་ནས་འཁྱུག་འཁྱུག་གིས་ཡལ་འགྲོ་བ་མཐོང་ཐུབ། སྐར་མདའ་དེའི་འོད་སྣང་ཆེ་བ་ལ་ཨང་། གནམ་སའི་ཧྲག་བར་གྱི་སྤྲིན་པའི་བང་རིམ་གསལ་ལེར་བཟོས་ཤིང་།
མཁའ་དབྱིངས་ཧྲིལ་པོ་འོད་དཀར་གྱི་སྣང་བས་ཁྱབ་པར་བྱས་པས། ཉམས་སྣང་ལ་ནམ་མཁའ་ནི་སྒྲོན་མེ་ཆེན་པོ་ཞིག་གི་སྒོར་དབྱིབས་ཅན་གྱི་ཁ་གཅོད་ཡིན་པའི་ཉམས་སྣང་སྟེར། སྨག་ནག་གི་མཚན་མོ་སྐད་ཅིག་ལ་ཉིན་མོ་ལྟར་གྱུར་ཞིང་རྒྱུས་མངའ་ཆེ་བའི་ཁྲོམ་སྲང་གི་བཀོད་པ་རྣམས་གསལ་ལེར་བཟོས་སོང་། ཡིན་ཡང་། རྒྱུས་མངའ་ཆེ་བའི་དངོས་པོ་རྣམས་ཀྱི་སྟེང་དུ་རྒྱུན་ལྡན་མ་ཡིན་པའི་འོད་སྣང་གིས་འཁྱུད་ཙ་ན། དེས་ཀྱང་མི་ལ་ཞེད་སྣང་སློང་སྲིད་པ་སྟེ། འབུར་དུ་བཏོད་པའི་ཁང་རྩེག་དང་། རྒྱ་ཕིབས་ཟུར་གསུམ་ཅན་གྱི་ཤིང་ཁང་དང་། ཉེ་འཁོར་རྩྭ་ལྡུམ་གྱིས་ཁེངས་པའི་སྐས་ཀ་དང་སྒོ་ཐེམ། གསར་དུ་རྨོས་པའི་ས་ནག་གི་ཚལ་ཞིང་དང་། རྙིང་ཞིང་འགྲམ་གཉིས་རྩྭ་ལྡུམ་གྱིས་གཡོགས་པའི་ཁྲོམ་རའི་གཞུང་ལམ་སོགས་མཐོང་སྣང་ཡོད་ཚད་ཀྱིས་སྐྱི་གཡའ་བའི་བཟོ་ལྟ་ཁྱད་མཚར་ཞིག་སྟོན་གྱིན་པའི་སྣང་བ་སྟེར། ཕར་བལྟས་ཚོད་ཀྱིས་དངོས་པོ་དེ་དག་ལ་སྔར་མེད་ཀྱི་དོན་སྙིང་གཞན་ཞིག་བསྩལ་ཡོད་པ་ནང་བཞིན་འདུག སྣང་ཚུལ་དེ་འདྲ་ཞིག་གི་ཁྲོད་དུ་ཆོས་དཔོན་དེམ་སི་དེ་ཡོབ་ལགས་འགྲེང་བསྡད་ཡོད། ཁོང་གིས་ལག་ཡ་གཅིག་གིས་སྙིང་ཁ་མར་མནན་འདུག ལྕམ་ཧ་སི་ཐིར་པེ་རན་ཡང་དེ་གར་འགྲེང་བསྡད་ཡོད། བྲང་ཁའི་ཡིག་འབྲུ་དམར་པོ་འོད་ལམ་ལམ་བྱེད། ད་དུང་མུ་ཏིག་དཀར་ཆུང་ཡང་དེ་གར་འགྲེང་བསྡད་ཡོད། མོ་རང་ནི་མ་གཞི་ནས་སྡིག་ཉེས་གང་ཞིག་གི་མཚོན་བྱེད་དང་མི་རྒན་གཉིས་གཅིག་ཏུ་སྦྲེལ་བྱེད་ཀྱི་ཨ་ལོང་དེ་རེད། ཁོ་ཚོ་ཉིན་མོ་ལྟར་གསལ་བའི་འོད་སྣང་གཟན་པོ་དེའི་ཁྲོད་དུ་གཟབ་ནན་དང་བཅས་འགྲེང་བསྡད་ཡོད། འོད་སྣང་དེ་ནི་གསང་དོན་ཡོད་ཚད་ཀྱི་མཐིལ་བརྟོལ་བྱེད་ཅིག་དང་འདྲ་ཞིང་། ལས་འཕྲོ་ཡོད་པའི་མི་རྣམས་གཅིག་ཏུ་སྦྲེལ་བྱེད་ཀྱི་ཞགས་ཐག་དཀར་པོ་ཞིག་དང་ཡང་མཚུངས་སོ། །
མུ་ཏིག་དཀར་ཆུང་གི་མིག་ཟུང་ལས་བསྟན་བཤིག་གི་ཉམས་མངོན་ཡོང་གིན་འདུག
མགོ་བོ་དགྱེ་སྟེ་པྲ་ཆལ་གྱི་འཛུམ་ཆུང་དང་བཅས་ཆོས་དཔོན་ལ་ལྟ་བའི་ཉམས་འགྱུར་ནི་འདྲེ་མོ་ཆུང་ཆུང་ཞིག་དང་ཀུན་ནས་མཚུངས། མོས་ལག་ཆུང་ཆོས་དཔོན་གྱི་ལག་པ་ལས་ཕྱིར་འཐེན་ཏེ་གཞུང་ལམ་ཕར་འགྲམ་གྱི་ཅི་ཞིག་མཛུབ་མོས་སྟོན་གྱིན་འདུག འོན་ཀྱང་།
ཆོས་དཔོན་གྱིས་ལག་ཟུང་གིས་སྙིང་ཁ་དམ་པོར་མནན་ཅིང་མིག་ཟུང་ནམ་མཁར་གཏད་དེ་བསྡད་སོང་།
དུས་རབས་དེར། ཉི་ཟླའི་འཆར་ནུབ་ཕུད་པའི་སྐར་མདའ་ལྟུང་བ་སོགས་གློ་བུར་བའི་ཆོས་ཐམས་ཅད་ནི་བཟང་ངན་གང་རུང་གི་ལུང་བསྟན་དུ་འདོད་སྲིད་པ་ནི་ཆེས་རྒྱུན་ལྡན་ཞིག་རེད། དེ་བས། དཔེར་ན་མཚན་མོའི་མཁའ་དབྱིངས་ནས་བཀྲག་མདངས་འཁྱུག་པའི་མདུང་རིང་ངམ། མེ་ལྕེའི་རལ་གྲིའམ། མདའ་དང་གཞུ་སོགས་དང་དབྱིབས་འདྲ་བའི་གློག་གི་སྣང་བརྙན་དག་མཐོང་བའི་ཚེ། དེ་ནི་དབྱིན་ཏི་ཨན་པས་ཚུར་རྒོལ་བྱ་ངེས་ཀྱི་ལུང་བསྟན་དུ་འདོད་པ་དང་། འོད་དམར་པོ་འཁྱུག་པ་ནི་ནད་ཡམས་འབྱུང་ངེས་ཀྱི་ལུང་བསྟན་དུ་འདོད་པ་ལྟ་བུ་རེད། ཐོག་མའི་མི་སེར་སྤེལ་བའི་དུས་སྐབས་ནས་ཕྱིས་ཀྱི་གསར་བརྗེའི་དུས་སྐབས་བར་དུ། དབྱིན་ཀེ་ལན་གསར་མའི་ས་ཆར་བྱུང་བའི་བཟང་ངན་ལེགས་ཉེས་གང་རུང་གི་དོན་དག་ཆེ་མ་ཆུང་གསུམ་ཐམས་ཅད་ལ་དེ་ལྟའི་ལུང་བསྟན་མ་བྱུང་བ་གཅིག་ཀྱང་མེད་སྐད། ལུང་བསྟན་དེ་དག་ནི་ཐེངས་མང་པོར་མི་མང་པོའི་མཐོང་ཆོས་སུ་གྱུར་མྱོང་བས་ན་ཡ་མཚན་སྐྱེ་དགོས་མེད། དེ་ལྟ་ན་ཡང་། ལུང་བསྟན་དེའི་རིགས་ཕལ་ཆེ་བ་ནི་གང་དེ་མཐོང་མཁན་སྐྱེ་བོ་སུ་ཞིག་གི་ཡིད་ཆེས་ལ་བརྟེན་ནས་བདེན་པར་གྲུབ་ཅིང་། དེ་ནས་ཕྱིར་དྲན་དང་བཅས་ཀུན་ལ་སྒྲོག་དུས་རྟོག་བཟོ་ལ་བརྟེན་ནས་ཇེ་ཆེ་ཇེ་མང་ལ་བཏང་བ་ཞིག་གོ །ངོ་མ། རྒྱལ་ཁབ་ཅིག་གི་སྐྱིད་སྡུག་ལས་དབང་གང་དུ་འགྱུར་མིན་དེ་ནམ་མཁའ་སྟོང་བར་ཤར་བའི་གོ་མེད་འགྲེལ་མེད་ཀྱི་སྣང་ཚུལ་དག་ལ་བརྟེན་ནས་སྔོན་དཔག་བྱ་ཐུབ་པར་འདོད་པའི་བསམ་བློ་དེ་ཇི་འདྲའི་རླབས་ཆེ་བ་ལ་ཨང་།
ཡིན་ཡང་དཀོན་མཆོག་གི་ངོས་ནས་བཤད་ན། མི་རིགས་ཆུང་ཆུང་ཞིག་ལ་ལུང་སྟོན་པའི་བརྡ་ཡིག་དེ་མུ་མེད་མཐའ་མེད་ཀྱི་ནམ་མཁའི་ངོས་སུ་བཀོད་པ་ནི་ཤིག་གསོད་པར་སྟ་རེ་འཕྱར་བ་མ་རེད་དམ། གང་ལྟར་ང་རང་ཚོའི་མེས་པོ་གོང་མ་རྣམས་ནི་ཚུལ་དེར་མི་ཕྱེད་པའི་དད་པ་འཆང་མཁན་ཤ་སྟག་རེད། དེ་ལྟར་བྱེད་དོན་ནི་ཁོང་ཚོས་གསར་དུ་བཙུགས་པའི་སྤྱི་མཐུན་རྒྱལ་ཁབ་ལ་དཀོན་མཆོག་གི་དམིགས་བསལ་བྱམས་སྐྱོང་དང་ལྟ་རྟོག་ནན་མོ་བྱེད་ཀྱིན་ཡོད་པར་འདོད་པས་རེད། འོན་ཀྱང་། གལ་ཏེ་མི་ཞིག་གིས་མུ་མེད་མཐའ་མེད་ཀྱི་མཁའ་དབྱིངས་སུ་བཀོད་པའི་ལུང་བསྟན་གྱི་བརྡ་ཡིག་དེ་རང་ཉིད་ཁོ་ནར་བསྩལ་བའི་ལུང་བསྟན་ཡིན་ནོ་ཞེས་བསམ་གྱིན་ཡོད་ཚེ། ང་རང་ཚོས་དེ་ལ་ཇི་ལྟར་འགྲེལ་བཤད་རྒྱག་དགོས་སམ། དེ་ནི་མི་ཕོ་དེ་གསང་བའི་སྡུག་བསྔལ་ཁྲོད་འགྱོད་བཤགས་ཀྱིས་རྒྱུན་རིང་མནར་དྲགས་པའི་དབང་གིས་འཁྲུལ་སྣང་བྱུང་སྟེ། ནམ་མཁའ་ནི་མ་གཞི་ནས་ངའི་ཚེ་སྲོག་གི་བདེ་སྡུག་བྲི་སའི་ཤོག་བུ་སྟོང་པ་ཉིད་དོ་ཞེས་བསམ་གྱིན་ཡོད་པས་ཡིན་སྲིད།
དེ་ལྟ་ཡིན་ཚེ། མི་གང་དེར་ཐོབ་པའི “ལུང་བསྟན” ནི་རང་སོ་སོའི་ལུས་ཀྱི་དབང་རྩ་འཁྲུགས་པའི་མངོན་རྟགས་ཙམ་ལས་ཅི།
ཆོས་དཔོན་གྱིས་དེ་ལྟར་ནམ་མཁར་བལྟས་སྡོད་དུས། གསལ་ལ་མི་གསལ་བའི་འོད་ཟེར་དམར་པོས་གྲུབ་པའི “ཨེད།” ཡིག་ཆེ་ཐག་ཆོད་ཅིག་མིག་ལ་མངོན་བྱུང་། ཡིན་ཡང་།
དེ་ནི་འཁྲུལ་སྣང་ཁོ་ན་སྟེ། འཁྲུལ་སྣང་དེ་འདྲ་འབྱུང་དོན་ནི་ཁོང་གི་དབང་རྩ་འཁྲུགས་པའི་མིག་ཤེས་དང་ཡིད་ཤེས་ལ་ལེ་ཁག་འགེལ་རྒྱུ་ལས་ཅི། གསལ་བཤད་བྱ་རྒྱུ་ཞིག་ལ།
སྐབས་ཐོག་དེར་སྤྲིན་གསེབ་ནས་སྐར་མདའ་མེ་རུ་འབར་བཞིན་པ་གཅིག་ཀྱང་མི་འདུག་ཟེར་བ་མིན་ཏེ། ཁོང་གི་རང་བཞིན་དུ་མི་གནས་པའི་སེམས་པའི་སྣང་ངོར་ཤར་བ་དེ་འདྲའི་སྣང་ཚུལ་བྱུང་མ་སོང་ཟེར་བ་ཡིན། མ་མཐའ་ཡང་སྣང་ཚུལ་གསལ་བོ་ཚིག་ཐག་བཅད་ཆོག་པ་དེ་འདྲ་བྱུང་མ་སོང་ཟེར་བ་ཡིན། བརྒྱ་ལ་དེ་འདྲ་བྱུང་ཡོད་པའི་དབང་དུ་བཏང་ན། ཁོང་གི་འཁྲིས་སུ་སྡིག་ཉེས་ཅན་གཞན་ཞིག་ཀྱང་འགྲེང་བསྡད་ཡོད་པ་མིན་ནམ། མོས་ཀྱང་ཚུལ་དེ་མཐོང་ངེས་པ་མིན་ནམ།
སྐད་ཅིག་མ་དེར། ཆོས་དཔོན་དེམ་སི་དེ་ཡོབ་ལགས་ཀྱི་སེམས་ཁམས་ལ་འགྱུར་བ་དེ་འདྲ་འགྲོ་དོན་གྱི་རྒྱུ་རྐྱེན་གཞན་ཞིག་ནི་སྨན་པ་ཝ་ཏི་ཕྲི་ལིན་བོ་ཐི་རེད། ཆོས་དཔོན་གྱི་ངོ་གདོང་ནམ་མཁར་གཏད་ཡོད་ན་ཡང་། མུ་ཏིག་དཀར་ཆུང་གིས་མཛུབ་མོས་སྟོན་སའི་མི་རིང་བའི་ས་ན་ཝ་ཏི་ཕྲི་ལིན་བོ་ཐི་འགྲེང་བསྡད་ཡོད་པ་གསལ་བོར་ཚོར་ཡོད་།
ཆོས་དཔོན་གྱི་ཉམས་སྣང་ལ་ནམ་མཁར་ཤར་བའི་ཡིག་འབྲུ་དམར་པོ་དེ་སྨན་པས་ཀྱང་མཐོང་ཐུབ་ཀྱིན་ཡོད་པའི་སྣང་བ་བྱུང་། སྐར་མདའི་འོད་སྣང་གིས་དངོས་པོ་གཞན་དག་དང་འདྲ་བར་སྨན་པའི་ངོ་གདོང་ལ་ཡང་ཉམས་འགྱུར་གཞན་ཞིག་བསྒོས་འདུག སྨན་པས་ནམ་རྒྱུན་ལྟར་གཟབ་གཟབ་མངོན་ཆུང་མི་བྱེད་པར་གདུག་རྩུབ་ཆེ་མདོག་གི་བཟོ་ལྟ་ཞེད་སྣང་ཚ་བ་ཞིག་བསྟན་ཏེ་ཕམ་ཁ་མྱངས་ཟིན་པའི་དགྲ་བོར་ཕུར་ཚུགས་སུ་ལྟ་བར་བྱེད་དོ། །གལ་ཏེ་སྐར་མདས་གནམ་སའི་ཧྲག་བར་གསལ་ལེར་བྱས་པའི་གཟབ་ནན་གྱི་འོད་མདངས་ཁྲོད་དུ་ལྕམ་ཧ་སི་ཐིར་པེ་རན་དང་ཆོས་དཔོན་དེམ་སི་དེ་ཡོབ་གཉིས་ལ་དུས་མཐའི་ཁྲུན་གཅོད་བྱེད་ཀྱིན་པའི་དབང་དུ་བཏང་ན། སྨན་པ་ཝ་ཏི་ཕྲི་ལིན་བོ་ཐི་ནི་གཤིན་རྗེ་ལས་མཁན་ཡིན་ངེས་ཏེ། ཁོང་འཛུམ་ཤིག་གེར་ཁོ་གཉིས་དམྱལ་བར་འཁྲིད་རྒྱུར་སྒུག་སྡོད་པ་དང་ཀུན་ནས་མཚུངས་སོ། །སྐར་མདའ་རྒྱུག་ཅིང་འབར་བའི་སྐད་ཅིག་མ་དེར།
སྨན་པའི་གདོང་གི་ཉམས་འགྱུར་ལ་འགྱུར་བག་ཤིན་ཏུ་རྒོད་པས་ཡིན་ནམ་ཅི། གང་ལྟར་ཡང་ཆོས་དཔོན་ལ་སྨན་པའི་ཉམས་འགྱུར་དེའི་བག་ཆགས་ཤིན་ཏུ་ཟབ། སྐར་མདའ་མཁའ་མཐར་ལྷུང་རྗེས། གཞུང་ལམ་དང་བཅས་པའི་དངོས་པོ་ཡོད་དོ་ཅོག་སྐད་ཅིག་ལ་རྨེག་མེད་དུ་བཏང་བ་ལྟར་ནག་ཐོམ་མེར་གྱུར་སོང་། ཡིན་ཡང་། སྨན་པའི་ཉམས་འགྱུར་དེ་སྔར་བཞིན་མུན་པའི་ཀློང་དུ་གསལ་ལེར་བརྐོས་ཡོད་པའི་ཉམས་སྣང་བྱུང་ངོ་། །
“ཁོ་སུ་རེད། ཧ་སི་ཐིར།” ཆོས་དཔོན་དེམ་སི་དེ་ཡོབ་ལགས་ཀྱི་སེམས་ཁོང་ལ་གློ་བུར་ཞེད་སྣང་སྔར་མེད་པ་ཞིག་སྐྱེས་ཤིང་དབུགས་ཧལ་བཞིན་དུ། “ཁོ་མཐོང་མ་ཉིད་དུ་ང་ལ་དངངས་འདར་འཆོར་གྱིན་འདུག ཁྱེད་ཀྱིས་ཁོ་ངོ་ཤེས་སམ། ཧ་སི་ཐིར། ང་ཁོར་དགའ་པོ་མི་འདུག " ཟེར།
མནའ་ཚིག་དྲན་པས་མོ་རང་གིས་ཅི་ཡང་མི་སྨྲ་བར་ཁ་རོག་གེར་བསྡད།
“ཁོ་མཐོང་མ་ཉིད་དུ་བདག་གི་བླ་སྲོག་ལ་དངངས་འདར་དབང་མེད་འཆོར་གྱིན་འདུག ཁོ་སུ་རེད། ཁོ་ཡང་སྙིང་སུ་རེད་དམ། ཁྱེད་ཀྱིས་གང་ཡང་འཆད་རྒྱུ་མིན་ནམ། ཁོ་མཐོང་བའི་ཚེ་ན་བདག་ལ་སྨྲ་མི་ཤེས་པའི་ཞེད་སྣང་སྐྱེ་ཡོང་གིན་འདུག” ཆོས་དཔོན་གྱིས་སྐད་དམའ་མོས་ཡང་བསྐྱར་དེ་ལྟར་དྲིས།
“ཆོས་དཔོན་ལགས། བདག་གིས་ཁོ་རང་སུ་ཡིན་མིན་ལབ་ཆོག” མུ་ཏིག་དཀར་ཆུང་གིས་དེ་ལྟར་ལན་བཏབ།
“དེས་ན་མགྱོགས་པོར་ཤོད་དང་། ངའི་གཅེས་ཕྲུག” ཆོས་དཔོན་གྱིས་དེ་སྐད་ཟེར་ཞོར་མགོ་བོ་སྒུར་ནས་རྣ་བ་མུ་ཏིག་དཀར་ཆུང་གི་ཁ་རྩར་གཏད་ཅིང་། མུ་མཐུད་དུ། “མགྱོགས་པོར་ཤོད་དང་། སྐད་དམའ་མོ་གྱིས། སྐད་གདངས་ཇི་ཙམ་དམའ་ཐུབ་ན་དེ་ཙམ་ལེགས" ཟེར།
མུ་ཏིག་དཀར་ཆུང་གིས་ཁོའི་རྣ་ལམ་དུ་ཤབ་ཤུབ་ཅི་ཞིག་ལབ་སོང་། ཕར་ཉན་ཚོད་ཀྱིས་དངོས་གནས་སྐད་ཆ་འཆད་པ་ལྟར་སྣང་ཡང་། དོན་དུ་ཕྲུ་གུ་རྩེད་མོ་རྩེ་དུས་ཕན་ཚུན་ལ་མགོ་སྐོར་གྱི་ཚུལ་དུ་སྨྲ་བའི་ལྡབ་ལྡིབ་ཀྱི་ངག་ཚིག་རང་ངོ་། །བརྒྱ་ལ་མོའི་ངག་ཚིག་དེ་དག་གིས་སྨན་པ་ཝ་ཏི་ཕྲི་ལིན་བོ་ཐིའི་སྐྱེས་རྒྱུད་ཡོང་ཁུངས་སྐོར་གྱི་གསང་བའི་གནས་ཚུལ་གསལ་བོར་འཆད་ཀྱིན་པའི་དབང་དུ་བཏང་ན་ཡང་། མཁྱེན་དཔྱོད་ཅན་གྱི་ཆོས་དཔོན་དེམ་སི་དེ་ཡོབ་ལགས་ཀྱིས་ཀྱང་དེའི་དོན་རྟོགས་ཐབས་ཡེ་ནས་མེད། མ་ཟད་དེ་ལས་ལྡོག་སྟེ་རྨོངས་པ་ལས་ཀྱང་རྨོངས་པའི་མུན་དོང་དུ་ཚུད་པར་འགྱུར་རོ། །ཚུལ་དེ་མཐོང་བའི་མོད་ལ། མུ་ཏིག་དཀར་ཆུང་འདྲེ་མོ་ཆུང་ཆུང་ཞིག་དང་འདྲ་བར་གད་མོ་ལྷང་ལྷང་གིས་བགད་སོང་།
“ཁྱོད་ཀྱིས་ང་ལ་མགོ་སྐོར་གཏོང་གི་ཡོད་དམ།” ཆོས་དཔོན་གྱིས་དེ་ལྟར་དྲིས།
“ཁྱེད་ལ་བློ་ཁོག་མི་འདུག ཁྱེད་མི་དྲང་པོ་ཞིག་མ་རེད། སང་ཉིན་ཉིན་གུང་ཨ་མ་ངེད་གཉིས་མཉམ་པོར་འདི་གར་འགྲེང་སྡོད་རྒྱུ་ཡང་ཁས་བླངས་མ་སོང་།” མུ་ཏིག་དཀར་ཆུང་གིས་དེ་ལྟར་འཁང་ར་བྱས།
“གུས་པར་འོས་པའི་སྐུ་ཞབས་ལགས།” དུས་དེར་སྨན་པ་འགེགས་གསོད་སྟེགས་བུའི་མར་འགྲམ་དུ་བཅར་ཏེ་ཁོ་གཉིས་ཀྱི་ཚིག་མཚམས་བཅད་ནས་བཤད་དོན། “དད་འདུན་རྣམ་དག་གི་ཆོས་དཔོན་ལགས། དེ་གར་འགྲེང་སྡོད་མཁན་དངོས་གནས་ཁྱེད་རང་ཡིན་ནམ། ཨ་ཙི། ཨ་ཙི། དངོས་གནས་ཁྱེད་རང་རེད་འདུག ཉིན་མཚན་དུས་དྲུག་ལ་མགོ་བོ་གླེགས་བམ་ཁྲོད་དུ་བཅུག་སྡོད་མཁན་ངེད་ཅག་ལ་མཚོན་ན་ལྟ་རྟོག་བྱེད་མཁན་མི་ཞིག་ངེས་པར་དགོས་ངེས་འདུག ངེད་ཅག་ལ་མཚོན་ན། མིག་ཅེ་རེར་རྨི་ལམ་གཏོང་བ་སྲིད་ལ་རྨི་ལམ་ཁྲོད་ག་སར་འཁྱམ་པ་ཡང་སྲིད། ཕེབས་ཤོག སྐུ་ཞབས་བཟང་པོ། ངའི་སྙིང་ཉེ་བའི་གྲོགས་པོ། བདག་གིས་ཁྱེད་རང་གཟིམ་ཁང་དུ་གདན་འདྲེན་ཞུའོ" ཟེར།
“ཁྱོད་ཀྱིས་ང་འདི་གར་ཡོད་པ་ཇི་ལྟར་ཤེས་བྱུང་།” ཆོས་དཔོན་གྱིས་དངངས་འདྲོག་དང་བཅས་དེ་ལྟར་དྲིས།
“དངོས་གནས་བྱས་ན། ངས་ཁྱེད་རང་འདི་གར་ཡོད་ཚུལ་གང་ཡང་ཤེས་མ་བྱུང་།
བདག་གུས་པར་འོས་པའི་སྤྱི་ཁྱབ་ཝུན་ཐར་རོབ་ཕི་ལགས་ཀྱི་སྔས་འགྲམ་ནས་ནམ་ཕྱེད་བར་དུ་བསྡད་པ་ཡིན། ངའི་གསོ་བྱེད་སྨན་གྱི་ལག་རྩལ་ཐབས་ཆག་དེས་ཁོང་གི་ལུས་པོའི་ན་ཟུག་ཏོག་ཙམ་འཇགས་ཐུབ་རོགས་བྱུང་ན་བསམ་བྱུང་། ཁོང་དག་པའི་ཞིང་ལ་གཤེགས་སོང་། ང་ཡང་ཁྱིམ་དུ་ལོག་སྒང་ཡིན། དུས་དེར་ནམ་མཁའ་ནས་གློག་ཁྱད་མཚར་པོ་དེ་འཁྱུགས་བྱུང་། ཚུལ་ཁྲིམས་རྣམ་དག་གི་སྐུ་ཞབས་ལགས། ང་དང་མཉམ་དུ་ལོག་འགྲོ། སྐུ་མཁྱེན། འཕྱི་པོ་བསྡད་དྲགས་ན་སང་ཉིན་གྱི་ངལ་གསོའི་ཉིན་མོར་ཕྱག་ལས་གནང་ཐུབ་ཀྱི་མ་རེད། ཨ་ཙི། ཨ་ཙི། དཔེ་དེབ་དེ་ཚོས་མིའི་ཀླད་པར་གནོད་པ་ཇི་འདྲ་བཟོ་བཞིན་ཡོད་ཨང་། དཔེ་དེབ་དེ་ཚོ། དཔེ་དེབ་དེ་ཚོ། ཨ་ཙི་ཙི། ཁྱེད་རང་གིས་དཔེ་དེབ་ཉུང་ཙམ་གཟིགས་ཏེ་ཁམས་གསེང་མང་ཙམ་བྱ་འོས། དེ་ལྟ་མིན་ཚེ། རྨི་ལམ་ཁྲོད་ག་སར་འཁྱམ་པའི་ནད་གཞི་འདི་ལྕི་ནས་ལྕི་རུ་འགྲོ་ངེས་རེད།” སྨན་པ་ཝ་ཏི་ཕྲི་ལིན་བོ་ཐི་ཡིས་དེ་སྐད་ཟེར།
“ངེད་གཉིས་མཉམ་དུ་ལོག་འགྲོའོ། །” ཆོས་དཔོན་གྱིས་དེ་ལྟར་བཤད།
རྨི་ལམ་ངན་པ་ལས་ཧོབ་སྟེ་སད་པ་ལྟ་བུའི་ཁོང་གིས་གཟུགས་པོ་རྐང་སྦྲིད་ལག་རེངས་དང་ཡིད་སེམས་ཕྱི་འགྱོད་ནང་འགྱོད་ཀྱི་ངང་ལ་རང་ཉིད་སྨན་པ་གང་དེར་བཅོལ་ཞིང་གཟིམ་ཁང་ལ་བསྐྱལ་དུ་བཅུག་གོ །
ཉིན་གཉིས་པ་ནི་ངལ་གསོའི་ཉིན་མོ་རེད། ཉིན་དེར་ཆོས་དཔོན་དེམ་སི་དེ་ཡོབ་ལགས་ཀྱིས་གནང་པའི་ཚོགས་བཤད་ནི་སྙིང་པོས་ཕྱུག་ཅིང་ཚིག་རྩ་ཆེ་བས་ཀུན་ལ་ཤུགས་རྐྱེན་ཆེན་པོ་ཐེབས་པར་གྲགས་ཤིང་། ཚོགས་བཤད་ཤུགས་རྐྱེན་ཆེན་པོ་དེ་འདྲ་ཁོང་གི་ཞལ་ནས་ཀྱང་དེ་སྔོན་ཐོན་མ་མྱོང་སྐད། བཤད་ཚུལ་ལྟར་ན། ཚོགས་བཤད་ཐེངས་དེས་མི་མང་པོ་ཞིག་གི་བློ་སྣ་ཆོས་ལ་བསྒྱུར་ཅིང་ཆོས་ཀྱི་གནས་ལུགས་མཐར་ཐུག་དང་ཉེ་བར་བཅར་ཐུབ་པ་བྱུང་བ་དང་། ཁོ་ཚོས་མ་འོངས་ལོ་ཟླའི་ནང་ཆོས་དཔོན་ཁོང་གི་ཐུགས་རྗེའི་སྐྱབས་འོག་ནས་གར་ཡང་མི་འགྲོ་བའི་མནའ་བསྐྱལ་ཞིང་བྲོ་བོར་སྐད་དུ་གྲགས་སོ། །
ཁོང་བཤད་སྟེགས་ལས་མར་འབབ་དུས། ཆོས་ཁང་གི་གད་པས་ལག་ཤུབས་ནག་པོ་ཞིག་ཁྱེར་ཡོང་ནས་ཁོང་ལ་སྤྲད། ཆོས་དཔོན་གྱིས་དེ་མ་ཐག་རང་ཉིད་ཀྱི་ལག་ཤུབས་ཡིན་པ་ཤེས་སོང་།
“ལག་ཤུབས་འདི་དེ་རིང་ཞོགས་པར་རྙེད་པ་རེད། ནག་ཉེས་ཅན་ལ་ཉེས་ཆད་གཅད་སའི་སྟེགས་བུ་དེའི་སྒང་ནས་རྙེད་པ་རེད། ཕལ་ཆེར་གདོན་འདྲེས་ཁྱེར་ནས་གནས་དེར་དབྱུགས་པ་ཡིན་ངེས་རེད། གདོན་འདྲེས་ཆེད་མངགས་ཁྱེད་ལ་གནོད་བསྐྱལ་རྩིས་ཡིན་པ་ཐག་གིས་ཆོད། འོན་ཀྱང་། གདོན་འདྲེ་ནི་གདོན་འདྲེ་རང་རེད། ཇི་སྲིད་དུ་བླུན་རྨོངས་དང་དམུས་ལོང་རང་རེད། སྐུ་ཉིད་ཀྱི་ཕྱི་གཙང་ནང་གཙང་གི་ཕྱག་ཟུང་ནི་ནམ་ཡང་ལག་ཤུབས་ཀྱིས་བསྒྲིབ་དགོས་མེད་པའི་ཚུལ་ཁོས་ག་ལ་ཤེས།” ཆོས་ཁང་གི་གད་པས་དེ་སྐད་ཟེར།
“ཐུགས་རྗེ་ཆེ། བདག་གི་གྲོགས་པོ།” ཆོས་དཔོན་གྱིས་ཧ་ཅང་གཟབ་བརླིང་གི་ཉམས་དང་བཅས་དེ་སྐད་བཤད་ན་ཡང་། སེམས་སུ་དངངས་འདྲོག་ཆེན་པོ་ལངས། རྒྱུ་མཚན་ནི་ཁོང་གི་སེམས་ཁམས་འཁྲུགས་དྲགས་ཏེ་མདང་དགོང་གི་དོན་དག་དེ་དག་འཁྲུལ་སྣང་ཡིན་པར་བསམ་གྱིན་པས་རེད། ཁོང་གིས་མུ་མཐུད་དུ། “ལག་ཤུབས་འདིར་བལྟས་ཚོད་ཀྱིས་ངའི་ཡིན་པ་འདྲ” ཟེར།
“གདོན་འདྲེས་ལག་ཤུབས་རྐུ་འདོད་ཆེན་པོ་བྱེད་ཀྱིན་འདུག་ན། སླད་མར་ཁྱེད་ཀྱིས་ལག་ཤུབས་མི་མནབ་པའི་ཐབས་ལ་བརྟེན་ནས་ཁོ་ལ་ཁ་གཏད་བཅག་ན་ཡག་གི་རེད།” ཆོས་ཁང་གི་གད་པ་བགྲེས་པོ་དེས་ཁོང་དགོད་ཤིག་ཤིག་གིས་དེ་སྐད་ལབ་པ་དང་ཡང་། “མདང་དགོང་ནམ་མཁར་ཤར་བའི་ལུང་བསྟན་སྐོར་ཁྱེད་ཀྱིས་གསན་བྱུང་ངམ།
ནམ་མཁའ་སྟོང་པའི་དབྱིངས་སུ་འོད་ཟེར་དམར་པོས་གྲུབ་པའི “ཨེད།” ཡིག་ཆེན་པོ་ཞིག་མངོན་བྱུང་། ང་ཚོའི་བཤད་སྟངས་བྱས་ན “ཨེད།” ཡིག་དེས་ལྷའི་ཕོ་ཉམཚོན་པར་འདོད་ཡོད། རྒྱུ་མཚན་གང་ཡིན་ཟེར་ན། མདང་དགོང་བྱམས་སེམས་ཅན་གྱི་སྤྱི་ཁྱབ་ཝུན་ཐར་རོབ་ཕི་ལགས་དག་པའི་ཞིང་ལ་གཤེགས་ཏེ་ལྷའི་ཕོ་ཉར་གྱུར་ཟིན་པས། ནམ་མཁའ་རུ་བཀྲ་ཤིས་པའི་ལུང་བསྟན་གྱི་ཡི་གེ་དེ་འདྲ་མི་འཆར་བ་ག་ལ་སྲིད" ཟེར།
“ཐོས་མ་བྱུང་། ངས་དོན་དག་དེ་འདྲ་ཐོས་མ་བྱུང་།” ཆོས་དཔོན་གྱིས་དེ་ལྟར་ལན་བཏབ་བོ། །

བཅུ་གསུམ་པ། ལྕམ་ཧ་སི་ཐིར་གྱི་ངོ་གདོང་གཞན་ཞིག

ཉེ་དུས་ཀྱི་ཐུག་འཕྲད་ཁྱད་མཚར་པོ་དེ་བརྒྱུད་ནས། ལྕམ་ཧ་སི་ཐིར་པེ་རན་གྱིས་ཆོས་དཔོན་གྱི་སྐུ་གཟུགས་བདེ་ཐང་མིན་པའི་གནས་ཚུལ་ཚོར་ཞིང་ཧང་སང་དགོས་བྱུང་།
ཁོང་གི་ལུས་ཁམས་ཀྱི་འབྱུང་བ་ཡོངས་སུ་འཁྲུགས་འདུག་ཅིང་། བསམ་བློའི་ནུས་སྟོབས་ཆེ་ཆེར་ཉམས་ཏེ་ཕྲུ་གུ་ལོ་བརྒྱད་ལས་ཀྱང་དམན་པའི་ཚོད་དུ་ལྷུང་འདུག ཧོལ་གྱིས་བལྟས་ན། ཁོང་གི་རྣམ་དཔྱོད་སྔར་རྒྱུན་ལྟར་གསོན་ཤུགས་ཀྱིས་ཁེངས་འདུག་པ་ལྟར་སྣང་ཡང་། དོན་དུ་དེ་ནི་གཅོང་ནད་ཁོ་ནས་ད་གཟོད་བསྐྱེད་སྲིད་པའི་ལུས་ཀྱི་སྣང་ཚུལ་ཞིག་ཡིན་སྲིད། གང་ལྟར། ཁོང་གི་བསམ་བློའི་ནུས་སྟོབས་རྦད་དེ་ཤོར་ནས་གསོ་ཐབས་མེད་པའི་ཚད་ལ་བསླེབས་འདུག ཁོང་གི་སེམས་ཁོང་ལ་སྦས་པའི་གསང་དོན་གང་ཡོད་ཐམས་ཅད་ལྕམ་ཧ་སི་ཐིར་པེ་རན་ཁོ་ནས་ཤེས་ཀྱིན་ཡོད་པས། མོས་དེ་མ་ཐག་ཆོས་དཔོན་དེམ་སི་དེ་ཡོབ་ཀྱི་ཐུགས་རྒྱུད་ན་ཡོད་པའི་རྒྱུ་འབྲས་བློ་མིག་ཁོ་ན་རྒྱུན་ལྡན་དུ་གནས་པ་ལས་གཞན།
ནང་སེམས་ཀྱི་ཞི་འཇགས་ཡོད་ཚད་འཇིགས་རུང་གི་བྱེད་པོ་གང་ཞིག་གིས་རྨང་ནས་དཀྲོགས་ཤིང་དཀྲོག་གིན་པ་ཚོར་བྱུང་། སྐྱེས་པ་འདི་དེ་སྔོན་གཟུགས་པོ་ཐང་ཐང་ཡིན་དུས་ཇི་འདྲ་ཞིག་ཡིན་པ་ལྕམ་མོ་རང་ཁོ་ནས་གསལ་བོར་ཤེས་ཀྱིན་ཡོད་པས། ད་ལྟ་ཁོང་གིས་མི་གྲལ་ནས་ཕུད་ཟིན་པའི་མོ་རང་ལ་སྐྱབས་བཅོལ་ཞིང་ལྐོག་གྱུར་གྱི་དགྲ་བོ་གང་དེར་ཁ་གཏད་གཅོག་རོགས་ཞེས་རེ་ཞུ་བྱེད་དུས། མོ་རང་ཧ་ལས་ཤིང་ཧང་སང་དགོས་བྱུང་། མ་ཟད་མོའི་སེམས་སུ། དེ་ལྟར་རེ་ཞུ་བྱེད་པའི་ཐོབ་ཐང་ཁོང་ལ་ཡོད་ཤག་ཤག་རེད་སྙམ་གྱིན་ཡོད།
ལྕམ་ཧྭ་སི་ཐིར་པེ་རན་ལ་མཚོན་ན། དུས་ཡུན་རིང་པོར་སྤྱི་ཚོགས་དང་འབྲེལ་མེད་ཀྱི་ཚུལ་དུ་གནས་པའི་དབང་གིས། ཡིན་མིན་བདེན་རྫུན་གྱི་ཤན་འབྱེད་པ་ལ་རང་ངོས་ཀྱི་ལྟ་ཚུལ་ལས་གཞན་པའི་ཚད་གཞི་གཞན་གང་ཞིག་ཀྱང་སྤྱོད་པར་གོམས་མེད། མོའི་སེམས་སུ། རང་ཉིད་ཀྱིས་ཆོས་དཔོན་དེམ་སི་དེ་ཡོབ་ལགས་ཀྱི་བདེ་སྡུག་ལ་ངེས་པར་འགན་འཁུར་དགོས་པར་སེམས་ཤིང་། དེ་ལས་གཞན་པའི་མི་སུ་གང་ཞིག་དང་ཐ་ན་འཇིག་རྟེན་ཧྲིལ་པོར་ཡང་འགན་འཁུར་དགོས་མེད་པར་འདོད་ཀྱིན་ཡོད། མོ་རང་དང་འཇིག་རྟེན་གྱི་མི་གཞན་དག་བར་གྱི་འབྲེལ་བ་སྟེ། དཔེར་ན་མེ་ཏོག་དང་། དར་གོས་དང་། དངུལ་ལོར་སོགས་དངོས་རྫས་བརྗེ་རེས་ཀྱི་འབྲེལ་ལམ་ཐམས་ཅད་རེ་རེ་བཞིན་ཆད་པར་གྱུར་ན་ཡང་། ཆོས་དཔོན་ཁོང་དང་མོ་རང་གཉིས་ནི་སྡིག་ཉེས་ཀྱི་ལྕགས་ཐག་གིས་དམ་དུ་སྦྲེལ་ཡོད་ཅིང་། ཁོ་གཉིས་སུ་ཞིག་ཡིན་ཡང་འབྲེལ་ཐག་དེ་ཇི་སྲིད་དུ་གཅད་མི་ཐུབ། འབྲེལ་ཐག་དེ་ཡང་འཇིག་རྟེན་གྱི་འཆིང་ཞགས་གཞན་དག་དང་འདྲ་བར་དེ་འབྲེལ་གྱི་འགན་འཁྲི་གང་ཞིག་ཞོར་ལ་འཁྱེར་ཡོང་སྲིད་པ་ནི་ཆོས་ཉིད་རེད།
ལྕམ་ཧ་སི་ཐིར་པེ་རན་གྱི་ད་ལྟའི་གནས་བབ་ནི་དེ་སྔོན་མོ་རང་ཁྲོམ་སྟོན་བརྙས་དམོད་བྱེད་དུས་དང་བསྡུར་ན་འགྱུར་བ་ཆེན་པོ་ཕྱིན་འདུག དབྱར་དགུན་སྟོན་དཔྱིད་རེས་སུ་འཁོར་བ་དང་བསྟུན་ནས། མུ་ཏིག་དཀར་ཆུང་ཡང་མོ་ལོ་བདུན་ལ་སོན་ཟིན། མོའི་ཨ་མའི་བྲང་ཁ་ན་བཀྲག་མདངས་འཚེར་འཚེར་བྱེད་པའི་ཡིག་འབྲུ་དམར་པོ་དེ་སྔར་ནས་གྲོང་མིའི་མིག་ལ་གོམས་པར་གྱུར་ཡོད། དེ་ཡང་མི་སུ་ཞིག་གི་སྤྱི་ཚོགས་གོ་བབ་ཅུང་དམིགས་བསལ་ཡིན་ཞིང་མི་དེས་སྤྱི་སྒེར་གང་རུང་དང་འབྲེལ་བའི་ཁེ་ཕན་ཆེ་མ་ཆུང་གསུམ་གང་ལའང་ཇུས་གཏོགས་རྩ་བ་ནས་མ་བྱས་ཚེ། ནམ་ཞིག་གི་དུས་ན་མི་དེར་མི་རྣམས་ཀྱིས་གོང་བཀུར་འཐོབ་ངེས་རེད། ཏག་ཏག་ལྕམ་ཧ་སི་ཐིར་པེ་རན་ལ་དེ་ལྟའི་གོང་བཀུར་འཐོབ་མུས་སུ་མཆིས། མིའི་རིགས་ཀྱི་ངང་རྒྱུད་ལྟར་ན། སྒེར་སེམས་ཆེ་ཆེར་འཕེལ་བའི་དུས་སུ་སྡང་སེམས་སྐྱེ་སླ་བ་མ་གཏོགས། སྤྱིར་བཏང་གི་གནས་ཚུལ་འོག་ཏུ་བྱམས་བརྩེ་སྐྱེ་སླ་བར་སྣང་། སྡང་སེམས་ཀྱང་སྔ་འཁོན་སྟེང་ལ་ད་འཁོན་མ་བསྐྱེད་པར་བཏང་སྙོམས་སུ་བསྐྱུར་ཚེ། ག་ལེ་ག་ལེར་བྱམས་བརྩེ་རུ་བསྒྱུར་ཐུབ་པ་འདྲའོ། །ལྕམ་ཧ་སི་ཐིར་པེ་རན་གྱི་གནས་བབ་ལ་མཚོན་ན། གྲོང་པ་ཁྱིམ་མཚེས་རྣམས་ཀྱི་སེམས་ནང་གི་སྡང་སེམས་ཇེ་ཆེ་ནས་ཇེ་ཆེར་སྐྱེད་བྱེད་ཀྱི་རྒྱུ་རྐྱེན་ངན་པ་གང་ཡང་མེད་པ་དང་། མོས་ཀྱང་ཐོག་མཐའ་བར་གསུམ་དུ་མི་རྣམས་དགྲ་རུ་འཛིན་མྱོང་མེད། ནམ་རྒྱུན་འཁང་ར་ཞེ་འཁོན་གང་ཡང་མེད་པའི་སྒོ་ནས་མནར་གཅོད་གང་འབྱུང་ལ་གདོང་གཏད་ནས་ཡོང་བ་རེད།
རང་ཉིད་ཀྱིས་མྱངས་ཤིང་མྱོང་གིན་པའི་མནར་གཅོད་མི་བཟད་པ་ལ་དཀར་འདོན་གུན་གསབ་བྱ་བའི་རེ་བ་ཡེ་ནས་བརྒྱབ་མྱོང་མེད་ཅིང་། མི་རྣམས་ཀྱི་བྱམས་སྙིང་རྗེ་ཨེ་འཐོབ་ཀྱི་རེ་བ་ཡང་བྱས་མྱོང་མེད། མ་ཟད། ལོ་འདི་གར་མོ་རང་གིས་མི་གྲལ་ནས་ཁྱི་གྲལ་དུ་ཕུད་པའི་བརྙས་དམོད་འཁུར་ཏེ་ཡོང་ན་ཡང་། སྒེར་གྱི་འཚོ་བའི་ཐད་ཕྱི་གཙང་ནང་གཙང་ཡིན་པས་མི་རྣམས་ལ་བག་ཆགས་ཡག་ཐག་ཆོད་བཞག་ཡོད། ད་ལྟ་ལྕམ་ཧ་སི་ཐིར་པེ་རན་གྱི་ངོས་ནས་བཤད་ན། བརྒྱ་འདུས་སྟོང་ཚོགས་ཀྱི་མིག་ལམ་ནས་ཅི་ཞིག་ཤོར་དོགས་ཀྱི་འཇིགས་པ་མེད་ཅིང་། གང་ཞིག་འཐོབ་འདོད་ཀྱི་རེ་བ་ཡང་རྒྱག་གིན་མེད། ཚུལ་དེར་གཞིགས་ན། བུད་མེད་ལས་ངན་འདིས་ལམ་ནོར་ལྡོག་ཤེས་ཐུབ་པའི་རྒྱུ་རྐྱེན་ནི་ཡ་རབས་གཤིས་སྤྱོད་ལ་གོམས་པར་བྱས་པའི་འབྲས་བུ་ཡིན་པ་གསལ་ཐིང་ཐིང་རེད།
ལྕམ་ཧྭ་སི་ཐིར་པེ་རན་གྱིས་ཐུན་མོང་གི་མཁའ་དབུགས་འབྱིན་རྔུབ་བྱེད་པ་དང་། རང་ཉིད་ཀྱི་ལག་ཟུང་ལ་བརྟེན་ནས་མ་སྨད་གཉིས་ཀྱི་འཚོ་ཚིས་ཙམ་དོན་གཉེར་བྱེད་པ་ལས་གཞན་པའི་ཁེ་དབང་གང་དང་ཅི་ཡང་ལོངས་སུ་སྤྱོད་རྒྱུའི་རེ་བ་འཆང་གིན་མེད་ན་ཡང་།
མི་སུ་ཞིག་ལ་རོགས་སྐྱོར་དགོས་ཚེ། མོས་དེ་མ་ཐག་རང་ཉིད་ཀྱི་ཕུ་ནུ་མིང་སྲིང་ནང་བཞིན་རོགས་སྐྱོར་གང་ཐུབ་བྱེད་ཀྱིན་ཡོད། མི་ཚང་དབུལ་བོ་དག་ལ་དཀའ་ངལ་གང་བྱུང་ཡང་།
མོས་ཆེས་ཐོག་མར་རང་ནུས་གང་ལྕོགས་ཀྱིས་རོགས་སྐྱོར་བྱེད་ཀྱིན་ཡོད། ཡིན་ཡང་། དབུལ་བོ་དེ་དག་ལས་གཏུམ་དྲག་ཅན་ལ་ལས་ཇ་ལན་ཆུ་འཇལ་གྱི་དཔེ་ལྟར། རྒྱལ་པོའི་ན་བཟའ་དྲུབ་ཆོག་ཆོག་གི་མོའི་ལག་པས་འཚེམ་དྲུབ་བྱས་པའི་གྱོན་གོས་སོགས་ཕར་སྒོ་ཁར་བསྐྱལ་བ་ལ་ཡག་བྱུང་མེད་པར་ད་དུང་དམོད་མོ་བྱེད་དོ། །ཐེངས་དེར། གྲོང་རྡལ་ལ་ནད་ཡམས་ཁྱབ་དུས་ཀྱང་ལྕམ་ཧ་སི་ཐིར་པེ་རན་ལས་ལྷག་པའི་བདག་བས་གཞན་གཅེས་ཀྱི་གཏོང་ཕོད་ལྡན་པ་སུ་དང་གང་ཡང་མ་བྱུང་། གོད་ཆག་གནམ་ལྷུང་གི་སྐབས་དེར། སྤྱི་སྒེར་གང་རུང་གི་དོན་དག་གང་ཞིག་ཡིན་ཡང་སྤྱི་ཚོགས་ཀྱིས་མཐའ་རུ་ཕུད་པའི་ལྕམ་མོ་ཁོང་བློ་སྟོབས་ཆེན་པོས་མདུན་དུ་བསླེབ་སྲིད། ནད་ཡམས་ཀྱིས་བཏབ་པའི་མི་གང་དེའི་ཁྱིམ་དུ་འཛུལ་དུས། ཕྱི་མི་ཞིག་དང་མི་འདྲ་བར་ཅིས་ཀྱང་བསླེབ་དགོས་ངེས་ཀྱི་སྤུན་མཆེད་ནང་བཞིན་བྱེད། ཕར་བལྟས་ཚོད་ཀྱིས། མི་ཚང་དེའི་ཁང་མིག་ནང་ལོགས་ཀྱི་འོད་སྣང་མག་མོག་དེ་འདྲའི་ཁྲོད་དུ་ད་གཟོད་མོ་རང་རིགས་མཐུན་གྱི་མི་རྣམས་དང་འགྲོག་འདྲིས་བྱེད་ཆོག་པ་ནི་ལས་ཀྱི་བཀོད་སྒྲིག་ཡིན་པ་ལྟར་དུ་སྣང་། དུས་སྐབས་དེར། འོད་མདངས་དམིགས་བསལ་བ་ཞིག་མཆེད་བཞིན་པའི་བྲང་ཁའི་ཡིག་འབྲུ་དམར་པོ་དེས་མི་རྣམས་ལ་སེམས་གསོ་དང་བདེ་སྣང་ཁྱད་པར་བ་ཞིག་སྟེར་བར་བྱེད། མ་གཞི་ཡིག་འབྲུ་དེ་ནི་སྡིག་ཉེས་ཀྱི་མཚོན་རྟགས་ཤིག་ཡིན་ན་ཡང་། དམིགས་བསལ་བའི་དུས་སྐབས་དེར་མུན་ཐོམ་ཐོམ་གྱི་ཁང་པའི་ནང་གི་སྒྲོན་མེ་ཆུང་ཆུང་ཞིག་དང་ཀུན་ནས་འདྲ་སྟེ། ཚེ་འདི་ཕྱིའི་བར་མཚམས་ན་དབུགས་བྲེང་བྲེང་དུ་ལུས་པའི་མི་གང་དེའི་བར་དོའི་རྡོག་ལམ་ཡང་གསལ་ཐུབ་ཡོད་ངེས། ཚེ་འདིའི་འོད་སྣང་མཐའ་དག་རིམ་གྱིས་མོག་པོར་གྱུར་ཅིང་ཕྱི་མའི་རྡོག་ལམ་ད་དུང་མི་གསལ་བའི་གནས་སྐབས་སུ། སྒྲོན་མེ་ཆུང་ཆུང་དེས་འདས་པོའི་རྣམ་ཤེས་ལ་ལམ་སྟོན་ཐུབ་ཡོད་ངེས་རེད། ཛ་དྲག་ཆེ་བའི་གནས་ཚུལ་དེ་འདྲ་འབྱུང་དུས། ལྕམ་ཧ་སི་ཐིར་པེ་རན་གྱི་ངང་རྒྱུད་ཁྱད་དུ་འཕགས་པ་དེ་གཞི་ནས་ཕྱིར་མངོན་ཡོང་གིན་ཡོད། དེ་ནི་འགྲོ་བ་མིའི་རིགས་ཀྱི་བྱམས་སྙིང་རྗེའི་མགོ་ཁུངས་རེད་དེ། དཀའ་ངལ་ཅན་ལ་དཔག་བསམ་ལྗོན་པའོ། །མོའི་ངོ་ཚའི་མཚོན་བྱེད་ཀྱི་བྱང་བུ་བཙེམས་པའི་བྲང་གཞུང་ནི་དཀའ་ངལ་ཅན་དག་ལ་མཚོན་ན་བདེ་འཇམ་གྱི་སྔས་འབོལ་ཉིད་དོ། །མོ་རང་ནི་རང་ཉིད་ཀྱིས་བསྐོས་པའི “གཞན་དོན་བསྒྲུབ་པའི་ཨ་ནེ” ཞིག་ཡིན་པའམ། ཡང་ན་འཇིག་རྟེན་སྲིད་པའི་སྲོལ་ཁྲིམས་བཙན་པོས་དེ་ལྟར་བསྐོས་པ་རེད་ཟེར་ཡང་ཆོག་གོ །དེ་ལྟ་ན་ཡང་། རང་གཞན་སུས་ཀྱང་འདི་ལྟའི་འབྲས་བུ་སྨིན་སྲིད་སྙམ་པ་ཡིད་ལའང་འཆར་མྱོང་མེད། དེ་ལྟ་དེ་ལྟར་ཡིག་འབྲུ་དམར་པོ་དེ་ནི་མོའི་གཞན་ཕན་ཕྱག་ལས་ཀྱི་མཚོན་རྟགས་ལྟ་བུར་གྱུར་སོང་། རིགས་མཐུན་དཀའ་ངལ་ཅན་ལ་དཔག་བསམ་ལྗོན་པ་ལྟར་དགོས་འདོད་དུས་ལྟར་འཇོ་བའི་སྐབས་སུ། སྙིང་རྗེ་དེ་ལྟར་ཆེ་ཞིང་ལས་ཕྱོད་དེ་ལྟར་ཆེ་བས། མི་མང་པོ་ཞིག་གིས “ཨེད།” ཡིག་དམར་པོ་དེའི་གོ་དོན་ལ་སྔོན་མ་ལྟར་འགྲེལ་བ་མི་བྱེད་པ་སྟེ། ཁོ་ཚོས “ཨེད།” ཡིག་དེའི་གོ་དོན་ནི “འཇོན་པོ”ཞེས་པའི་དོན་རེད།
ལྕམ་ཧ་སི་ཐིར་པེ་རན་མ་གཞི་བུད་མེད་ཉམ་ཆུང་ཞིག་ཡིན་ན་ཡང་། མོའི་ནུས་སྟོབས་ལ་འཛད་པའི་མཐའ་མི་འདུག་ཅེས་སྒྲོག་པར་བྱེད་དོ། །
ནག་ཐོམ་ཐོམ་གྱི་ཁང་མིག་ནང་དུ་ད་གཟོད་མོ་རང་སྡོད་དབང་ཡོད་པ་ལྟར་སྣང་སྟེ།
ཉི་འོད་གསལ་ཐིང་ངེར་འཕྲོས་ཡོང་དུས་མོ་རང་སྔར་ནས་རང་ཁྱིམ་དུ་ལོག་ཟིན། སྒོའི་ཐེམ་པ་བརྒལ་ནས་ཕྱི་རུ་ཐོན་མ་ཐག་མོའི་རྒྱབ་གཟུགས་གར་སོང་རྗེས་མེད་དུ་གྱུར་འགྲོ།
གཞན་ལ་རོགས་ཕན་གང་ཐུབ་ཞུ་མཁན་གྱི་ཨ་ཅག་ཁོང་ཕྱི་རུ་ཐོན་དུས། ཕྱི་མིག་ཙམ་ཡང་ལྟ་བར་མི་བྱེད། སྔོན་ཏག་ཏག་ལ་མོའི་རོགས་སྐྱོར་ཐོབ་མྱོང་བའི་མི་ཚང་དེས་དྲིན་བྱས་དྲིན་དུ་གོ་ཡོད་པའི་དབང་དུ་བཏང་ན་ཡང་། མོ་རང་ལ་ཁོ་ཚོའི་དྲིན་ཚོར་གྱི་ཉམས་དེ་མཐོང་འདོད་ཀྱི་འདུན་པ་གང་ཡང་མེད། ནམ་ཞིག་ཁྲོམ་ནས་ཁོ་ཚོར་ཐུག་ན་ཡང་དྲིན་ཚོར་གྱི་ཉམས་འགྱུར་ཨེ་མཐོང་གི་རེ་བས་ཁོ་ཚོའི་གདོང་ལ་ལྟ་བ་ཡེ་ནས་མི་སྲིད། གལ་ཏེ་ཁོ་ཚོས་མོ་རང་ལ་འཚམས་འདྲི་ཞུ་རྩིས་བྱེད་པ་མཐོང་དུས། མོས་རང་ཉིད་ཀྱི་བྲང་ཁའི་ཡིག་འབྲུ་དམར་པོ་དེར་མཛུབ་མོ་འཛུགས་ཙམ་གྱི་བརྡ་བསྟན་ཏེ་ལམ་སང་གཡོལ་འགྲོ།
དེ་ནི་ང་རྒྱལ་གྱི་མངོན་སྟངས་ཤིག་ཡིན་ཡང་སྲིད་མོད། ཕར་བལྟས་ཚོད་ཀྱིས་ཁེངས་སྐྱུང་བྱེད་པ་དང་འདྲ་བས་མི་རྣམས་ཀྱི་སེམས་པ་རེ་ཞིག་ཇེ་གཉོམ་ཇེ་སྙི་རུ་འགྱུར་གྱིན་ཡོད།
སྤྱིར་བཤད་ན་མི་མང་གི་གཤིས་ཀ་ནི་བཤད་ཚོད་མི་ཐིག་པ་ཞིག་སྟེ། དྲང་བདེན་བསྙོན་མེད་ཡིན་ངེས་ཀྱི་ལས་ཤིག་ཡིན་ན་ཡང་ཁོ་ཚོའི་མགོ་ལ་དབང་ཡོད་བཙན་ཤེད་ཀྱིས་བཞག་ཚེ་ངོ་རྒོལ་བྱ་སྲིད་པ་དང་། དེ་ལྟ་མ་ཡིན་པར་ཁོ་ཚོའི་ཁམས་དང་བསྟུན་ཚེ་ལས་སླ་བོར་དང་ལེན་བྱ་སྲིད་པ་རེད། ལྕམ་ཧ་སི་ཐིར་པེ་རན་གྱི་གནས་བབ་ཀྱི་ངོས་ནས་བཤད་ན། དེ་སྔོན་དང་མི་འདྲ་བར་མི་རྣམས་ཀྱིས་ཉེས་ཅན་མ་དེར་ཅུང་ཤོང་ཡངས་གུ་ཡངས་ཀྱི་རྣམ་འགྱུར་འཛིན་པར་བྱེད་པ་རེད།
ས་གནས་དེ་གའི་དབང་སྒྱུར་མཁན་དང་རིག་གནས་མཁས་པ་རྣམས་ལ་མཚོན་ན། ལྕམ་ཧ་སི་ཐིར་པེ་རན་གྱི་སྤྱོད་བཟང་དང་དེའི་དགེ་འབྲས་ལ་ཤེས་རྟོགས་བྱུང་བའི་དུས་ཚོད་མི་སེར་ལས་ཤིན་ཏུ་འཕྱིས། ཁོ་པ་ཚོ་ཐུན་མོང་གིས་ལྕམ་ཧ་སི་ཐིར་པེ་རན་ལ་འཛིན་པའི་ལྟ་སྟངས་ཕྱོགས་རིས་པ་དེ་སྔར་ནས་རང་ལྟ་མཆོག་འཛིན་གྱི་ལྕགས་ཐག་རིང་མོས་ཕྱི་རིམ་ནང་རིམ་དུ་བསྡམས་ཡོད་པས། དེ་ལས་ཐར་དགོས་ན་ལས་སླ་པོ་ག་ལ་ཡོད། དེ་ལྟ་ན་ཡང་། དུས་ཀྱི་འགྲོས་དང་བསྟུན་ནས་ཁོ་པ་ཚོའི་གདོང་གི་ཁྲོ་གཏུམ་གྱི་གཉེར་མའི་མདུད་པ་དེ་ཡང་རིམ་གྱིས་ཇེ་ལྷོད་དུ་གྱུར་པ་དང་། དེ་ནས་ག་ལེར་བྱམས་བརྩེའི་འཛུམ་མདངས་སུ་གྱུར་སོང་། གོ་ས་མཐོན་པོར་བཞུགས་ཤིང་སྤྱི་པའི་ཀུན་སྤྱོད་ལ་ལྟ་རྟོག་གཟིགས་སྐྱོང་གི་འགན་འཁྲི་ཡོད་མཁན་མི་ཆེན་དཔོན་པོ་ཚོའི་རྣམ་འགྱུར་ལ་དེ་ལྟའི་འགྱུར་བ་འབྱུང་དུས། རང་སྒེར་གྱི་འཚོ་ཚིས་ཁོ་ནར་གཞོལ་མཁན་མི་སེར་ཕལ་བ་རྣམས་ནི་སྨོས་མ་དགོས་པ་ཞིག་རེད་དེ། ཁོ་ཚོས་སྔར་ནས་ལྕམ་ཧ་སི་ཐིར་པེ་རན་གྱི་སྡིག་ཉེས་ལ་ཞེ་བསམ་པའི་གཏིང་ནས་གུ་ཡངས་བསམ་ཤེས་བྱེད་ཐུབ་ཀྱིན་ཡོད་པ་རེད། དེར་མ་ཟད། ཁོ་ཚོས་ཡིག་འབྲུ་དམར་པོ་དེ་སྡིག་ཉེས་ཀྱི་མཚོན་བྱེད་དུ་མི་ལྟ་བར་གཞན་ཕན་སྤྱོད་བཟང་གི་མཚོན་བྱེད་ཡིན་པར་ལྟ་བ་རེད། “ཁྱོད་ཀྱིས་ཡི་གེ་འཚེམ་དྲུབ་མ་བྲང་ལ་འདོགས་མཁན་བུད་མེད་དེ་མཐོང་བྱུང་ངམ། ཁོང་ནི་ང་ཚོའི་ལྕམ་ཧ་སི་ཐིར་པེ་རན་ལགས་རེད། ང་ཚོའི་གྲོང་རྡལ་འདི་ཁོ་ནར་ད་གཟོད་ཡོད་སྲིད་པའི་ལྕམ་ཧ་སི་ཐིར་ལགས་རེད། ཁོང་གིས་དབུལ་བོ་བྱམས་ཀྱིས་སྐྱོང་ཞིང་། ནད་པར་རོགས་རམ་བྱེད། སྡུག་བསྔལ་བའི་མི་རྣམས་ལ་བརྩེ་བས་སེམས་གསོ་བྱེད” ཅེས་ཕྱོགས་ཡོང་འགྲུལ་པ་དག་ལ་ཡང་ཡང་སྨྲ་བར་བྱེད། ཡིན་ཡང་ནམ་རྒྱུན་གཞན་ལ་ལྐོག་བཤད་བྱེད་པར་དགའ་བ་ནི་མིའི་ངང་གཤིས་སུ་གྲུབ་ཡོད་པས། ཁོ་ཚོས་ལོ་ངོ་དུ་མའི་ཡར་སྔོན་གྱི་སྐྱུག་བྲོ་བའི་འཆལ་སྤྱོད་དེའི་སྐོར་ཡང་ཕན་ཚུན་ལ་ཤབ་ཤུབ་སྨྲ་བར་བྱེད་ན་ཡང་། ལྐོག་བཤད་ནི་ལྐོག་བཤད་རང་ལས་མ་འདས། ལྐོག་བཤད་རྒྱག་མཁན་གང་དེའི་སེམས་ཁོང་དུ་ཡང་ཡིག་འབྲུ་དམར་པོ་དེ་ནི་ཡེ་ཤུའི་བཙུན་མའི་བྲང་ཁར་བཏགས་པའི་རྒྱ་གྲམ་དམར་པོ་དང་གཅིག་མཚུངས་ཀྱི་དོན་སྙིང་ལྡན་པ་སྟེ། ཡིག་འབྲུ་དམར་པོ་དེས་མོ་རང་ལ་བླ་ན་མེད་པའི་གཟི་བྱིན་ལྡན་པར་བྱས་ཡོད་པར་སྙམ་ཞིང་། ཉེན་ཁ་དང་གོད་ཆག་སྣ་ཚོགས་ལས་སྐྱོབ་པའི་ཕན་ནུས་ཡོད་པར་སེམས། གལ་ཏེ་མོ་རང་ཇག་རྐུན་གྱི་ལག་ཏུ་འཆོར་བའི་དབང་དུ་བཏང་ན་ཡང་ཡིག་འབྲུ་དམར་པོ་དེས་བསྐྱབ་སྲིད་པར་འདོད་ཀྱིན་ཡོད། བཤད་རྒྱུན་ལྟར་ན། ཐེངས་ཤིག་དབྱིན་ཏི་ཨན་པས་ཡིག་འབྲུ་དམར་པོར་གཟས་ཏེ་མདའ་འཕངས་པ་གནད་དུ་ཁེལ་ན་ཡང་། མོ་རང་ལ་གནོད་སྐྱོན་འབྱུང་བ་ལྟ་ཅི་མདའ་མོ་རྡོ་ལ་བསྣུན་པ་ལྟར་སར་ཟགས་སོང་ཞེས་མི་ཁ་ཅིག་གིས་སྒྲོག་ཅིང་ཡིད་ཆེས་བྱེད་དོ། །
མཚོན་རྟགས་དེའམ་ཡང་ན་མཚོན་རྟགས་དེས་མཚོན་པའི་སྤྱི་ཚོགས་གོ་ཐོབ་ཀྱིས་ལྕམ་ཧ་སི་ཐིར་པེ་རན་རང་ཉིད་ཀྱི་ཀླད་པའི་ནང་དུ་ཤུགས་རྐྱེན་ཁྱད་མཚར་ཞིག་ཐེབས་ཀྱིན་ཡོད། མོའི་གཤིས་རྒྱུད་ཁྲོད་ཀྱི་ལྗང་ནེམ་གྱི་ལོ་མ་ཡི་གར་འོང་བ་མཐའ་དག་མེ་མདག་དམར་པོ་དེས་སྔར་ནས་ཤུལ་མེད་བསྲེགས་ཏེ། ཡལ་ག་རེངས་པོ་ཁོ་ན་སྐྱ་ཀྲབ་ཀྲབ་ལུས་འདུག མོ་རང་ལ་དགའ་ཉེ་གྲོགས་པོའི་མིང་གིས་བོས་ཆོག་པ་འགའ་རེ་ཡོད་པར་ཆ་བཞག་ན་ཡང་།
ངང་ཚུལ་དེ་མཐོང་བའི་མོད་ལ་རྒྱང་ལ་བཀྱེད་ཅིང་གཡོལ་ནས་འགྲོ་སྲིད་པ་གདོན་མི་ཟ། ཐ་ན་མོར་རང་ཆས་སུ་མངའ་བའི་ཉམས་བཟང་དང་འགུགས་ཤུགས་ཀྱང་དེ་དང་བསྟུན་ཏེ་ཤོར་ཞིང་འཆོར་བཞིན་འདུག དེའི་རྒྱུ་རྐྱེན་ནི་མོས་ཆེད་མངགས་གཟབ་ནན་ཐབས་ཆག་གི་གྱོན་ཆས་གྱོན་པས་ཡིན་སྲིད་ཅིང་། མོས་ཆེད་མངགས་དགའ་སྐྱོའི་ཉམས་འགྱུར་ཕྲ་མོ་ཙམ་ཡང་ཕྱི་རོལ་ལ་མ་བསྟན་པས་ཡིན་ཡང་སྲིད། མོའི་རྒྱ་ལྕང་གི་ལྕུག་ཕྲན་ལྟ་བུའི་སྐྲ་ལོ་ཡང་ཐུང་ངུར་འབྲེག་པའམ་ཡང་ན་ཞྭ་མོས་གཡོགས་ཏེ་ཉི་འོད་ཁྲོད་དུ་མཛེས་སྡུག་གིས་བསྐྱོད་པའི་གོ་སྐབས་ཁྱོན་ནས་མེད་པར་བྱས་ཡོད། ལྕམ་ཧ་སི་ཐིར་པེ་རན་གྱི་ལུས་པོ་སྔར་བཞིན་ཐང་ཤ་དོད་ན་ཡང་། ད་ལྟ་མོའི་གདོང་ན་སྔོན་མ་ལྟར “བརྩེ་དུངས” ཞེན་ཆགས་སྐྱེས་སའི་མཛེས་པས་སྟོངས་ཤིང “འདོད་པ” གཟུང་བར་བྱ་བའི་ལྕགས་ཀྱུ་དབེན། སེམས་ཁོང་ན་ཡང་འདོད་བརྩེའི་མེ་རོ་སླར་ཡང་གསོ་བའི་འདོད་འདུན་ཡེ་ནས་མེད་པར་གྱུར་ཡོད། ལྕམ་ཧ་སི་ཐིར་པེ་རན་གྱི་ངོས་ནས་བཤད་ན། བུད་མེད་ཅིག་ལ་མེད་དུ་མི་རུང་བའི་གཤིས་སྤྱོད་མང་པོ་ཞིག་སྔར་ནས་མོ་རང་དང་རྒྱང་གིས་བཀྱེད་ཟིན་འདུག ཉམ་ཆུང་བུད་མེད་ཅིག་ལ་རྒྱུན་རིང་པོར་ཉེས་ཆད་བཙན་པོས་མནར་གཅོད་མི་བཟད་པ་བཏང་ཚེ། བུད་མེད་ལ་ཁྱད་དུ་མངའ་བའི་གཤིས་རྒྱུད་དང་རྒྱུ་དག་ལ་འགྱུར་བ་དེ་འདྲ་འགྲོ་སྲིད་པ་ནི་ཆོས་ཉིད་རེད། གལ་ཏེ་སྔར་བཞིན་རང་ཉིད་ཀྱི་མཉེས་གཤིན་སྲུང་འཛིན་བྱ་བའི་དབང་དུ་བཏང་ན། མོ་རང་ལ་འཆི་ལམ་མ་གཏོགས་མེད་དོ། །དེ་བས། མོ་རང་ད་དུང་གསོན་འདོད་ཚེ། བུད་མེད་ལ་དམིགས་བསལ་དུ་ཡོད་པའི་མཉེས་གཤིན་མཐའ་དག་རང་རྒྱུད་ནས་མཐའ་སྤྱུགས་གཏོང་བའམ། ཡང་ན་སེམས་ཀྱི་གཏིང་རིམ་དུ་མནན་ནས་གཏན་དུ་མགོ་འདེགས་པའི་སྐལ་བ་མེད་པ་བཟོ་དགོས། ཕར་བལྟས་ཚོད་ཀྱིས་བྱེད་སྟངས་དེ་གཉིས་ལ་ཁྱད་པར་ཆེར་མེད་པ་ལྟར་སྣང་ཡང་། དོན་དུ་ཕྱི་མ་ནི་མངོན་སུམ་གནས་ཚུལ་དང་མཐུན་པ་ཞིག་སྟེ། མ་གཞི་ནས་མཚན་ཉིད་ཚང་བའི་བུད་མེད་ཅིག་ཡིན་པའི་ངོས་ནས་འདོད་པའི་རྐྱེན་དང་འཕྲད་ན་མ་འོངས་པར་སླར་ཡང་བུད་མེད་ངོ་མ་ཆགས་པའི་གོ་སྐབས་ཆེན་པོ་ཡོད་པས་སོ། །ལྕམ་ཧ་སི་ཐིར་པེ་རན་འདོད་པའི་རྐྱེན་དེ་འདྲ་དང་ཕྲད་དེ་སླར་ཡང་མཚན་ཉིད་ཚང་བའི་བུད་མེད་ངོ་མ་ཞིག་ཏུ་འགྱུར་ཐུབ་མིན་ལ་ང་ཚོས་ག་ལེར་ལྟ་བར་བྱའོ། །
མི་རྣམས་ཀྱི་བག་ཆགས་ཁྲོད་དུ། ལྕམ་ཧ་སི་ཐིར་པེ་རན་ནི་རྡོ་འཁྱག་ཅིག་དང་འདྲ་བར་ནམ་རྒྱུན་གྲང་ཤུར་ཤུར་གྱི་ཚོར་བ་ཁོ་ན་སྟེར་གྱིན་ཡོད། དེ་ནི་མོའི་འཚོ་སྡོད་གནས་བབ་ཀྱིས་བསྐྱེད་པ་ཞིག་སྟེ། མོའི་འཚོ་བ་ནི་རྒྱུན་ལྡན་གྱི་འདོད་ཡོན་ལོངས་སྤྱོད་ནས་བསམ་བློའི་ལོངས་སྤྱོད་ཀྱི་ཕྱོགས་སུ་འཕོ་འགྱུར་བྱས་ཟིན་པས་སོ། །འཇིག་རྟེན་སྲིད་པའི་ཁམས་འདི་ན། མུ་ཏིག་དཀར་ཆུང་སྙོར་སྐྱོང་དགོས་པ་ལས་གཞན། མོ་རང་ནི་ཁེར་ཧྲེང་ངེར་སྐྱབས་མེད་གྲོགས་མེད་ཀྱི་ངང་དུ་གནས་ཡོད། ཁེར་ཧྲེང་ཡིན་དྲགས་ཏེ་ཐ་ན་རང་གི་སྔར་ཡོད་སྤྱི་ཚོགས་ཐོབ་ཐང་སླར་གསོ་ཡོང་བའི་རེ་བ་ཙམ་ཡང་རྒྱག་མི་འདོད་པའི་གནས་སུ་གྱར་ཡོད། བརྒྱ་ལ་མོའི་སེམས་ཀྱི་གཏིང་རིམ་ན་ད་དུང་དེ་ལྟའི་རེ་བ་ཅུང་ཟད་ཡོད་པའི་དབང་དུ་བཏང་ན་ཡང་། དེ་དག་ལྷན་དུ་སྦྲེལ་བྱེད་ཀྱི་ཐག་པའི་དུམ་བུ་དག་སྔར་ནས་བོར་བརླག་ཐེབས་ཟིན་ཚོད་རེད། མོའི་སེམས་ཁོང་གི་ཁྲིམས་ལུགས་ནི་སྤྱི་ཚོགས་སྟེང་གི་ཁྲིམས་ལུགས་དང་འདྲ་བོ་ཁྱོན་ནས་མེད། དུས་སྐབས་དེར། མིའི་རིགས་ཀྱི་ཤེས་རབ་ཆེ་ཆེར་གྲོལ་བའི་སྒང་ཡིན་པས། སྔོན་མའི་དུས་རབས་དག་དང་བསྡུར་ན་ཤེས་བྱའི་ཁྱབ་ཁོངས་ཤིན་ཏུ་རྒྱ་ཆེན་པོ་གསར་དུ་བསྐྱེད་ཡོད། དམག་དཔུང་གི་རལ་གྲིས་མི་རྗེ་སྐུ་དྲག་དག་ཁྲི་ལས་ཕབ་ཅིང་། དེ་བས་ཀྱང་དཔའ་བའི་དཔའ་རྒོད་རྣམས་ཀྱིས་རིག་པའི་གཞུང་ལུགས་ལ་བརྟེན་ནས་གནའ་བོ་ནས་བརྒྱུད་པའི་ཕྱོགས་རིས་པའི་ལྟ་བ་ཁུངས་མེད་ལུང་མེད་དག་ལ་ཡོ་བསྲང་དང་བསྐྱར་སྒྲིག་གནང་གིན་ཡོད། ལྕམ་ཧ་སི་ཐིར་པེ་རན་ལ་ཡང་དེ་ལྟའི་ལྟ་གྲུབ་ཀྱི་ཤུགས་རྐྱེན་ཐེབས་ཏེ། བསམ་བློའི་རང་དབང་སྐོར་གྱི་ལྟ་ཚུལ་འཛིན་གྱིན་ཡོད། ཚུལ་དེ་ནི་སྐབས་ཐོག་དེའི་རྒྱ་མཚོའི་ཕར་ངོགས་ཀྱི་ཡུལ་ལུང་དག་ལ་མཚོན་ན་ཆེས་རྒྱུན་ལྡན་ལྟ་བུ་ཆགས་ཡོད་ན་ཡང་། ཚུར་འགྲམ་གྱི་དབྱིན་ཀེ་ལན་གསར་མའི་ང་ཚོའི་མེས་པོ་གོང་མ་རྣམས་ཀྱིས་ད་དུང་རྟོགས་མེད། ཁོང་རྣམ་པ་ཚོས་ཚུལ་དེ་ཤེས་ཚེ། དེ་ནི་ཡིག་འབྲུ་དམར་པོས་མཚོན་པའི་སྡིག་ཉེས་ལས་ཀྱང་ལྡབ་འགྱུར་གྱིས་ཆེ་བའི་ཉེས་པར་རྩི་ངེས་རེད། ཡིན་ཡང་། མོའི་སྤྱིལ་བུའི་ནང་དུ་འགྲོ་རྒྱུག་རྒོད་པའི་བསམ་བློའི་ལྟ་ཚུལ་དེ་དག་གྲོང་པ་གཞན་གྱི་ཁྱིམ་དུ་འཛུལ་བའི་སྐལ་བ་ཡེ་ནས་མེད་དེ། ཁོ་པ་ཚོས་བསམ་བློ་གསར་བ་ནི་གདོན་འདྲེ་ལས་ཀྱང་ཉེན་ཁ་ཆེ་བར་རྩི་བས་སོ། །
སྣང་ཚུལ་ཁྱད་མཚར་ཞིག་ནི། བསམ་བློ་ལྟ་བའི་དཔའ་གདེང་མཐོན་པོ་ཡོད་མཁན་གྱི་སྐྱེ་བོ་རྣམས་ནི་ནམ་རྒྱུན་འཇམ་ཅག་གེར་སྤྱི་ཚོགས་ཀྱི་སྡོམ་ཁྲིམས་བཅའ་སྲོལ་དག་ལ་བསྟུན་ཏེ་འགྲོ་བ་དེ་རེད། ཁོ་ཚོ་ནི་ནང་གི་བསམ་བློ་ལྟ་བ་ཁོ་ནས་ཡིད་ཚིམ་སྟེ། བསམ་བློ་གང་དེ་ཕྱིའི་ལག་ལེན་དུ་བསྟར་འདོད་ཡེ་ནས་མེད་པ་འདྲ། ལྕམ་ཧ་སི་ཐིར་པེ་རན་ནི་དེ་ལྟ་བུའི་བུད་མེད་ཅིག་རེད། དེ་ལྟ་མོད་ཀྱི། གལ་སྲིད་མུ་ཏིག་དཀར་ཆུང་སྐྱེས་མེད་པའི་དབང་དུ་བཏང་ཚེ། མོའི་འཚོ་བའི་གནས་བབ་གཞན་ཞིག་ཡིན་ཡང་སྲིད་དེ། ཨན་ནེ་ཧ་ཐིན་སིན་དང་འདྲ་བར་གྲུབ་མཐའ་གང་ཞིག་གི་སྟོན་པར་གྱུར་ཏེ་ལོ་རྒྱུས་དེབ་ཐེར་དུ་འགོད་སྲིད་པ་འམ། ཡང་ན་མི་ཚེའི་དུས་སྐབས་གང་ཞིག་ཏུ་བུད་མེད་མངོན་ཤེས་ཅན་ཞིག་ཆགས་ཐུབ་ཀྱང་སྲིད། ཡང་ན། དྭངས་གཙང་ཆོས་ལུགས་ཀྱི་སྒྲིག་གཞི་མགོ་རྟིང་བསློག་པའི་སྦྱོར་བ་བརྩམས་པའི་ཉེས་མིང་གི་ཐོག་ནས་སྲོག་ཐོག་ཏུ་བཏང་ཡོད་ཀྱང་སྲིད། ཡིན་ཡང་། ད་ལྟ་མོས་ཕྲུ་གུར་སློབ་གསོ་སྤྲོད་པའི་གོ་རིམ་ཁྲོད་དུ་རང་ཉིད་ཀྱི་བསམ་བློའི་ལྟ་བ་ཕྱིར་འདོན་རྒྱུ་ལས་ཐབས་གཞན་མ་འཆིས། དཀོན་མཆོག་གིས་མུ་ཏིག་དཀར་ཆུང་མོར་སྤྲོད་པའི་དམིགས་ཡུལ་ནི། སྐྱེས་མའི་སེམས་རྒྱུད་ན་རང་ཆས་སུ་ཡོད་པའི་ཁྱད་གཤིས་དག་མྱུ་གུ་དང་གང་བུ་ལྟར་རྐྱེན་དབང་གིས་མ་འཁྱེར་བ་བྱས་ཏེ་དཀའ་བ་བརྒྱ་ཕྲག་གིས་བསྐྱང་ཐུབ་རྒྱུའི་ཆེད་དུ་རེད་མོད་ཀྱང་། མངོན་སུམ་འཚོ་བའི་ཁྲོད་དུ་ཡོད་ཚད་མོའི་དགྲ་རུ་ལངས་ཡོད་བཟོ་འདུག
འཇིག་རྟེན་འདིས་མོ་རང་དགྲ་རུ་འཛིན་ཞིང་ཐ་ན་རང་གི་ཤ་ལས་ཆད་པའི་ཕྲུ་གུས་ཀྱང་མོ་རང་དགྲ་རུ་འཛིན་པ་སྟེ། མོ་རང་འཇིག་རྟེན་དུ་ཁྲིད་ཡོང་མཁན་ནི་ཨ་མའི་ཚུལ་མིན་གྱི་སྤྱོད་པའོ་ཞེས་ནམ་རྒྱུན་འཁང་རའི་རྣམ་འགྱུར་འཛིན་པར་བྱེད་དོ། །དེ་བས། ལྕམ་ཧ་སི་ཐིར་པེ་རན་སེམས་པ་ཤིན་ཏུ་སྐྱོ་སྟེ། སྙིང་རྗེ་བའི་བུ་མོ་འདི་འཇིག་རྟེན་དུ་ཁྲིད་ཡོང་བ་ནི་ངའི
བདེ་རྩ་རེད་དམ་ཆག་སྒོ་རེད་ཅེས་སོམ་ཉིའི་དྲ་བར་ཚུད་དེ་སྡོད་དགོས་བྱུང༌།
དངོས་གནས་བྱས་ན། འཇིག་རྟེན་སྲིད་པའི་བུད་མེད་སྤྱིའི་གནས་སྟངས་ཐད་ལ་ཡང་མོས་དེ་ལྟའི་དྲི་བ་རྟག་ཏུ་འདོན་གྱིན་ཡོད་དེ། འཇིག་རྟེན་ན་ཆེས་སྐྱིད་པར་རློམ་པའི་བུད་མེད་ཅིག་ཡིན་ན་ཡང་གང་དེའི་འཚོ་སྡོད་ལ་ཡང་སྙིང་རིན་ཐང་ག་རེ་ཡོད་སྲིད་དམ་ཞེས་པའོ། །མོ་རང་ཉིད་ཀྱི་འཚོ་སྡོད་ལ་རིན་ཐང་གང་ཡང་མེད་ཚུལ་ལ་སྔར་ནས་བློ་ཐག་བཅད་ཟིན་ཡོད་ཅིང་། དེ་ནི་བསྐྱར་དུ་གླེང་ཙམ་བྱ་བའི་དགོས་པའང་མེད་པར་སྙམ་གྱིན་ཡོད། བསམ་གཞིག་ལ་མོས་པའི་གོམས་གཤིས་ཀྱིས་ཇི་ལྟར་སྐྱེས་པར་ཕན་ཐོགས་པ་ནང་བཞིན་བུད་མེད་རྣམས་ཀྱང་ཞི་ཞིང་དུལ་བར་བྱེད་ན་ཡང་། ལྕམ་ཧ་སི་ཐིར་པེ་རན་ལ་སྐྱོ་སྣང་འབའ་ཞིག་སྟེར་བཞིན་ཡོད། དེ་ནི་མོས་རང་ཉིད་ཀྱིས་བསམ་གཞིག་ཇི་ལྟར་བྱས་ཀྱང་ངལ་བ་འབྲས་མེད་ཡིན་ཚུལ་ལ་སྔོན་དཔག་ཐུབ་ཀྱིན་ཡོད་པས་ཡིན་ཡང་སྲིད། དེ་ཡང་འདི་ལྟ་སྟེ། ཐོག་མར་སྤྱི་ཚོགས་ཀྱི་སྒྲིག་གཞི་རྨང་ནས་ཧྲིལ་གྱིས་གཏོར་དགོས་ལ་དེའི་ཤུལ་དུ་བསྐྱར་འཛུགས་བྱ་དགོས། བར་དུ་སྐྱེས་པ་རྣམས་ཀྱི་རུས་རྐང་ལ་སིམ་པའི་ངང་གཤིས་བག་ཆགས་དང་བཅས་པ་རྩད་སློག་སྒྱུར་བཅོས་གཏང་དགོས། དེ་ལྟ་བྱུང་ཚེ།
ད་གཟོད་བུད་མེད་ལ་འདྲ་མཉམ་དྲང་སྙོམ་གྱི་ཐོབ་ཐང་འཐོབ་ཐུབ་སྲིད།
བཀག་རྒྱ་མཐའ་དག་སེལ་ཟིན་པར་ཆ་བཞག་ན་ཡང་། བུད་མེད་རང་ངོས་ལ་རྩ་བའི་ཆ་ནས་སྒྱུར་བཅོས་མ་བྱས་ཚེ། སྐྱུར་བཅོས་གོང་མ་གཉིས་ཀྱི་དགེ་འབྲས་ལོངས་སུ་སྤྱོད་ཐབས་མེད། གལ་ཏེ་རང་ཉིད་ལ་རྩ་བའི་ཆ་ནས་སྒྱུར་བཅོས་བྱས་ཚེ། སྒྱུར་བཅོས་དེ་དང་འགྲོགས་ཏེ་བུད་མེད་རང་གི་ཚེ་དང་སྲོག་གི་སྙིང་པོར་གྱུར་པའི་ངང་གཤིས་གསེར་ལྟ་བུ་དག་ཀྱང་བརླག་པར་འགྱུར་ཡང་སྲིད་སྙམ་པའོ། །བུད་མེད་ཅིག་ལ་མཚོན་ན། བསམ་གཞིག་ཇི་ལྟར་བྱས་ཀྱང་དཀའ་གནད་དེ་དག་ཐག་གཅོད་བྱ་མི་ནུས། གལ་ཏེ་བུད་མེད་ཅིག་གི་ལྷན་སྐྱེས་ཀྱི་དུངས་ཞེན་དབང་བཙན་པར་བྱས་ཚེ། ད་གཟོད་གནད་དོན་དེ་དག་རང་བཞིན་གྱིས་ཐག་ཆོད་པར་འགྱུར་ཡང་། ད་ལྟ་ལྕམ་ཧ་སི་ཐིར་པེ་རན་གྱི་སེམས་ཁམས་བདེ་ཐང་མིན་ཞིང་ཤེས་པའང་རང་བཞིན་དུ་མི་གནས་པས། མོའི་སེམས་པ་ནི་ནམ་རྒྱུན་མུན་ཁྲོད་ཀྱི་འགྲུལ་བ་ཁེར་འགྲོ་ཞིག་དང་འདྲ་བར་སྒྲོལ་དཀའ་བའི་གཡང་དང་འཕྲད་ཚེ་གཡོལ་ནས་བསྐྱོད་པའམ་ཞེད་སྣང་གིས་ཕྱི་ནུར་བྱེད་ཀྱིན་ཡོད། མོ་རང་གི་ཕྱོགས་བཞི་མཚམས་བརྒྱད་ནི་སྐྱི་གཡའ་བའི་མྱ་ངམ་ཐང་ཆེན་པོ་ཞིག་དང་འདྲ་བས་བདེ་བར་སྡོད་ཆོག་གི་གཞིས་ཁྱིམ་ཞིག་གང་དུ་འཚོལ་ཨང་། དེ་བས། ཡ་ང་བའི་དོགས་འདྲི་ཞིག་ནམ་རྒྱུན་མོའི་སེམས་སུ་འཁོར་འཁོར་བྱེད་ཅིང་རྣམ་ཤེས་ཚོགས་དྲུག་ལ་ཁ་ལོ་བསྒྱུར་བར་རྩོམ། དེ་ནི་ཐོག་མར་མུ་ཏིག་དཀར་ཆུང་འཇིག་རྟེན་གཞན་དུ་བསྐྱལ་རྗེས་རང་ཉིད་ཀྱང “གཤིན་རྗེའི་རྒྱ་མའི” སྲང་མིག་གང་བབ་ལྟར་ཚེ་རབས་ཕྱི་མའི་འགྲུལ་སྐྱོད་མགོ་བརྩམ་རྒྱུ་བྱུང་ན་ཡག་ཤོས་མ་རེད་དམ་སྙམ་པ་དེའོ། །
ཡིན་ཡང་། ཡིག་འབྲུ་དམར་པོ་དེས་ད་དུང་རང་གི་ལས་འགན་ཡོངས་སུ་འགྲུབ་མེད།
ཆོས་དཔོན་མཚན་འགྲུལ་བརྒྱབ་པའི་མཚན་མོ་དེར་ཁོང་དང་ངོ་ཐུག་པ་ནས་བཟུང་།
ལྕམ་ཧ་སི་ཐིར་པེ་རན་ལ་བསམ་གཞིག་བྱ་སའི་གནད་དོན་གསར་བ་ཞིག་ཡོད་པར་གྱུར་ཞིང་། གནད་དོན་དེའི་ཕུ་ཐག་གཅོད་པའི་ཆེད་དུ་ས་ཟད་ནས་རྡོ་ལ་ཐུག་དགོས་བྱུང་ཡང་ཡོད་ཚད་བློས་གཏོང་བྱ་འོས་སྙམ་པའི་བསམ་ཚུལ་སྐྱེ་བཞིན་ཡོད། ཆོས་དཔོན་ཇི་ལྟར་སྡུག་བསྔལ་གྱི་ཚེར་མའི་སྟེང་ན་འགྲེ་ལྡོག་རྒྱག་བཞིན་པའི་ཚུལ་མོ་རང་གིས་མངོན་སུམ་མིག་གིས་མཐོང་ཡོད། ཆོས་དཔོན་ཁོང་སྨྱོས་མེད་པར་ཆ་བཞག་ན་ཡང་སྨྱོ་གྲབས་བྱེད་ཀྱིན་ཡོད་པ་གཏན་ཁེལ་རེད། ཁོང་གི་སེམས་ཁོང་ལ་གཏད་པའི་ནོངས་འགྱོད་དང་ལེ་བདའ་ཡི་ཚེར་མ་ནི་ཤིན་ཏུ་བཟོད་དཀའ་བའི་སྟེང་ལ། སྨན་པའི་ཟོལ་གྱིས་སྡོད་པའི་མི
དེས་ད་དུང་ཚེར་མའི་སྣེ་མོར་སྲོག་ལ་གཟན་པའི་སྦྱར་དུག་ཅི་འདོད་བསྒོ་བཞིན་ཡོད་པ་ཐག་གིས་ཆོད། ལྐོག་གྱུར་གྱི་དགྲ་བོ་གང་དེ་གཅེས་པའི་གཉེན་དང་མཛའ་བའི་གྲོགས་ཀྱི་ཟོལ་དུ་ཡོང་སྟེ་ལུས་དང་གྲིབ་མ་བཞིན་མི་འབྲལ་བར་སྡོད་ཅིང་། གོ་སྐབས་གང་ཡོད་བཙལ་ཏེ་ཆོས་དཔོན་དེམ་སི་དེ་ཡོབ་ལགས་ཀྱི་ཆེས་གཉོམ་པའི་དབང་རྩར་སྤར་འཛིན་གང་ཐུབ་བྱེད་བཞིན་ཡོད་ངེས། ཚུལ་དེས་ལྕམ་ཧ་སི་ཐིར་པེ་རན་གྱིས་རང་ཉིད་ལ་དོགས་འདྲི་འདི་ལྟར་བྱ་དགོས་བྱུང་སྟེ། རང་ཉིད་ཀྱི་ལས་ཀ་བྱེད་སྟངས་གང་ཞིག་ནོར་བའི་དབང་གིས་ཆོས་དཔོན་ཁོང་དེ་ལྟའི་ཐར་ལམ་མེད་པའི་གོད་ཆག་གི་གཡང་ལ་ཟགས་པ་ཡིན་ནམ་ཞེས་པའོ། །སྐབས་ཐོག་དེར། ཝ་ཏི་ཕྲི་ལིན་བོ་ཐིའི་དངོས་མིང་གསང་རོགས་བྱས་ཚེ་ད་གཟོད་རང་ཉིད་ཀྱིས་མྱངས་པའི་མནར་གཅོད་མི་བཟད་པ་དེ་འདྲ་ཆོས་དཔོན་གྱི་མགོར་མི་ཡོང་བ་བྱ་ཐུབ་སྙམ་སྟེ་གསང་རྒྱ་བྱས་པ་ཡིན་ཡང་། ད་ལྟ་བལྟས་ན་མཐའ་འབྲས་ཡག་པོ་བྱུང་མེད་པ་ཁ་ཐོག་མིག་ཐོག་རེད། དེ་བས། ད་དུང་འཕྱིས་དྲགས་མེད་པའི་སྐབས་འདིར། སྔར་བྱས་ཀྱི་ནོར་འཛོལ་ལ་ཡོ་བསྲང་གང་ཐུབ་བྱ་རྒྱུའི་བློ་ཐག་གཙང་བཅད་བྱས་སོ། །སྤྱི་ཚོགས་འཚོ་བའི་དཀའ་སྡུག་དང་བཀག་རྒྱ་རབས་དང་རིམ་པ་བརྒྱུད་རྗེས། ད་ལྟ་མོ་རང་དེ་སྔོན་ཉེས་ཆད་གཅོད་དུས་ཀྱི་སྨྱོ་ཚུབ་ཚུབ་ཅན་དེ་འདྲ་མ་ཡིན་པར་བརྟན་ཚུགས་ཡོད་པ་ཆགས་ཡོད།
དེ་སྔོན་བཙོན་ཁང་གི་ཁང་མིག་དེར་ཝ་ཏི་ཕྲི་ལིན་བོ་ཐི་དང་ཁ་གཏད་གླེང་མོལ་བྱེད་སྐབས།
མོའི་སེམས་སུ་རང་ཉིད་ཀྱིས་ཁོའི་ཁ་གཏད་གཅོག་མི་ཐུབ་པར་བསམ་སྟེ་དཔའ་ཞུམ་ན་ཡང་། ད་ལྟ་བློ་སྤོབས་སོགས་གང་ཅིའི་ཐད་ཆུ་ཚད་མཐོན་པོར་བསླེབས་ཡོད། ཕྱོགས་གཞན་ཞིག་ནས་བཤད་ན། ཝ་ཏི་ཕྲི་ལིན་བོ་ཐི་ནི་དགྲ་ཤ་ལེན་པ་ཁོ་ནར་གཞོལ་དྲགས་པས། ད་ལྟ་ལུས་སེམས་ཡོངས་སུ་རྒུད་ཡོད་ཀྱང་སྲིད་སྙམ།
མོས་དེ་ལྟར་བསམས་ཤིང་བསམ་པའི་མཐའ་མར། ཁྱོ་བོ་སྔོན་མ་སྟེ་སྨན་པ་ཝ་ཏི་པྲི་ལིན་བོ་ཐི་དང་ངོ་ཐུག་གླེང་མོལ་བྱས་ཏེ། ཁོས་རྩེད་ཆས་ལྟར་ཁ་ལོ་བྱེད་པའི་ཆོས་དཔོན་དེམ་སི་དེ་ཡོབ་ལགས་གང་ཐུབ་ཅི་ཐུབ་ཀྱིས་བསྐྱབ་རྒྱུའི་སེམས་ཐག་བཅད་དོ། ། རིང་པོ་མ་འགོར་བར་གོ་སྐབས་གཞི་ནས་བསླེབས་བྱུང་། ཕྱི་དྲོ་ཞིག་ལ། མོས་མུ་ཏིག་དཀར་ཆུང་ཁྲིད་དེ་མཚོ་འགྲམ་གྱི་མི་མེད་ས་སྟོང་ཞིག་ཏུ་འཆམ་འཆམ་བྱེད་སྐབས། སྨན་པ་དེས་ལག་ཡ་གཅིག་གིས་སློ་མ་འཁྱེར་ཞིང་ལག་ཡ་གཅིག་འཁར་བར་བསྙེས་ཏེ་ལུས་སྟོད་སྒུར་སྒུར་གྱིས་སྨན་རྩྭ་བཏུ་བར་བསྐྱོད་པ་མཐོང་ངོ་། །

བཅུ་བཞི་པ། ལྕམ་ཧ་སི་ཐིར་དང་སྨན་པ།

ལྕམ་ཧ་སི་ཐིར་པེ་རན་གྱིས་མུ་ཏིག་དཀར་ཆུང་ལ་བཤད་དོན། ཨ་མ་སྨན་རྩྭ་བཏུ་མཁན་ཕ་གི་དང་སྐད་ཆ་འཆད་པར་ཕྱིན་ནས་ལམ་སང་ལོག་ཡོང་། ཁྱོད་རང་འགྲོན་བུ་དང་མཚོ་བལ་ལ་རྩེད་མོ་རྩེ་བར་རྒྱུགས་ཤིག་ཅེས་མངག་ཆ་བྱས། ཨ་མའི་སྐད་ཆ་ཐོས་མ་ཉིད་དུ་མུ་ཏིག་དཀར་ཆུང་ནི་གཟེབ་ལས་ཤོར་བའི་བྱིའུ་ཆུང་ཞིག་དང་འདྲ་བར་རྐང་རྗེན་མར་བརླན་སོབ་སོབ་ཀྱི་མཚོ་འགྲམ་བརྒྱུད་ནས་རྒྱུག་ཕྱིན་སོང་། དེ་ནས་གློ་བུར་དུ་རྒྱུག་མཚམས་བཞག་ཅིང་། མཚོ་རླབས་བྲི་རྗེས་ས་ཀོང་ཀོང་ལ་འཁྱིལ་བའི་ཆུ་འཁྱིལ་ལ་བལྟས་ནས་བསྡད་སོང་། ཆུ་འཁྱིལ་དེ་ནི་མེ་ལོང་ཆུང་ཆུང་ཞིག་དང་འདྲ་བར་དེའི་ངོས་སུ་བུ་མོ་ཆུང་ཆུང་ཞིག་གི་ཡི་གར་འོང་བའི་ངོ་གདོང་གསལ་ལེར་མངོན། བུ་མོ་དེའི་མགོ་སྐྲ་གནག་ཅིང་སྣུམ་ལ་མིག་ཟུང་ལས་བསྟན་བཤིག་ཚ་པོའི་འཛུམ་ཆུང་འཚེར་བཞིན་འདུག མུ་ཏིག་དཀར་ཆུང་ལ་རྩེད་མོ་རྩེ་རོགས་གཞན་མེད་པས་ལག་པ་ཕར་བསྲིངས་ནས་བུ་མོ་དེ་རྒྱུག་རྩལ་འགྲན་པར་གདན་འདྲེན་ཞུས། ཡིན་ཡང་། ཕར་ཕྱོགས་ཀྱི་བུ་མོ་དེས་ཀྱང་ལག་པ་ཚུར་བསྲིངས་ཡོང་། ཕར་བལྟས་ཚོད་ཀྱིས། “ཁྱེད་རང་ཆུ་འཁྱིལ་ནང་དུ་ཕེབས་ཤོག་དང་། འདི་རུ་རྩེད་མོ་རྩེ་ན་སྐྱིད་ཤོས་རེད” ཅེས་ཟེར་བ་དང་ཡང་དག་མཚུངས། མུ་ཏིག་དཀར་ཆུང་ཆུ་འཁྱིལ་ནང་དུ་ཕྱིན་པ་ན། དཀར་བོང་བོང་གི་རྐང་པ་ཆུང་ཆུང་ཞིག་དང་འཛུམ་དམུལ་དམུལ་གྱི་ངོ་གདོང་ཆུང་ཆུང་ཞིག་སིལ་བུར་ཐོར་ཏེ་ཕར་ཡོམ་ཚུར་ཡོམ་བྱེད་བཞིན་པ་ལས་ཅི་ཡང་མ་མཐོང་། 
དུས་དེར། མོའི་ཨ་མས་ཕར་ཕྱོགས་ཀྱི་སྨན་རྩྭ་བཏུ་མཁན་དེ་དང་གླེང་མོལ་བྱེད་སྒང་རེད།
“ང་ལ་སྐད་ཆ་ཞིག་ལབ་རྒྱུ་ཡོད། ངེད་གཉིས་སུ་ལ་ཡང་འབྲེལ་བ་ཡོད་པའི་སྐད་ཆ་ཞིག་ཡིན།” ལྕམ་ཧ་སི་ཐིར་པེ་རན་གྱིས་དེ་ལྟར་བཤད།
“ཨ་ཙི། ཨ་ཙི། ལྕམ་ཧ་སི་ཐིར་ལགས་ཀྱིས་རྒན་པོ་ང་ལ་སྐད་ཆ་ཅི་ཞིག་ལབ་རྒྱུ་ཡིན་ནམ།” ཝ་ཏི་ཕྲི་ལིན་བོ་ཐི་ཡིས་ལུས་པོ་ཡར་དགྱེ་སྟེ་ན་རེ། “ལགས་སོ། །ལགས་སོ། །
འོ་རེད། བདག་གིས་ཕྱོགས་གང་མང་ནས་ཁྱེད་དང་འབྲེལ་བའི་གཏམ་བཟང་མང་པོ་ཐོས་བྱུང་། མདང་དགོང་ཡང་མཁས་མཛངས་ལྡན་པའི་དབུ་ཁྲིད་ཅིག་གིས་ཁྱེད་ཀྱི་སྐོར་གསུང་སོང་། ལྕམ་ཧ་སི་ཐིར་ལགས། ཁོང་གིས་གསང་བའི་སྒོ་ནས་ང་ལ་གསུང་དོན། གྲོས་ཚོགས་ནང་ཁྱེད་ཀྱི་དོན་དག་སྐོར་གྲོས་ཁ་བྱས་སོང་ཟེར། ཁྱེད་ཀྱི་བྲང་ཁའི་ཡིག་འབྲུ་དམར་པོ་དེ་མར་བཀོག་པ་ཡིན་ན་དམངས་ཀྱི་བདེ་རྩ་ལ་གནོད་མིན་སྐོར་ལ་བཀའ་མོལ་གནང་སོང་ཟེར། ངས་མནའ་སྐྱེལ་ཆོག ཧ་སི་ཐིར། བདག་གིས་དབུ་ཁྲིད་དེར་ཡིག་འབྲུ་དམར་པོ་དེ་ལམ་སང་མར་དགོག་རོགས་ཞེས་ཞུ་བ་ནན་གྱིས་ཕུལ་བ་ཡིན” ཟེར།
ངའི་བྲང་ཁའི་ཡིག་འབྲུ་དམར་པོ་འདི་འགོག་མིན་ནི་མི་དྲག་ཚོ་དགའ་མིན་ཁོ་ནས་ཐག་ཆོད་པ་ཞིག་ག་ལ་ཡིན། གལ་ཏེ་ང་རང་ཉིད་ལ་དབང་ཆ་སྤྲད་ཚེ། རང་བཞིན་གྱིས་མར་ཟགས་པར་བྱ་བའམ་ཡང་ན་མཚོན་དོན་གཞན་ཞིག་མཚོན་བྱེད་དུ་འགྱུར་བར་བྱ་འདོད།” ལྕམ་ཧ་སི་ཐིར་གྱིས་ཧ་ཅང་ལྷོད་བག་དང་བཅས་དེ་སྐད་ལན་བཏབ།
“འོ་རེད། དེས་ན་རང་འཇགས་བསྐྱུར་ཞོག ཡིག་འབྲུ་དམར་པོ་དེ་ཁྱེད་རང་ལ་འཚམས་པོ་ཡོད་པར་སྙམ་ན་དེ་ག་རང་གྱིས་ཤིག” ཁོས་དེ་ལྟར་བཤད་ཅིང་། དེ་ནས་མུ་མཐུད་དུ། “བུད་མེད་ཅིག་གིས་རྒྱན་ཆ་གང་ཞིག་འདེམས་རྒྱུ་ནི་རང་ཉིད་སོ་སོའི་དགའ་མོས་དང་བསྟུན་ལོས་དགོས། ཡིག་འབྲུ་དེ་དྲུབས་པ་ཇི་འདྲའི་མཛེས་པ་ལ་ཨང་། ཁྱེད་ཀྱི་བྲང་ཁར་བཙེམས་ཡོད་པའི་ཡིག་འབྲུ་དེས། ཏག་ཏག་ཁྱེད་རང་གི་དཔའ་སྤོབས་མཚོན་ཐུབ་ཀྱིན་འདུག” ཟེར།
སྐད་ཆ་ཕར་བཤད་ཚུར་བཤད་ཀྱི་བར་གླགས་སུ། ལྕམ་ཧ་སི་ཐིར་པེ་རན་གྱིས་ཐོག་མཐའ་བར་གསུམ་དུ་ཁོའི་བཟོ་ལྟ་ལ་ཅེར་ནས་བསྡད། རྒན་པོ་དེར་འདས་པའི་ལོ་ངོ་བདུན་གྱི་རིང་ལ་བྱུང་བའི་འགྱུར་ལྡོག་གིས་མོ་རང་ཧ་ལས་ཤིང་ཧང་སང་བར་བྱས་བྱུང་།
ཕར་བལྟས་ཚོད་ཀྱིས་ཁོ་རྒས་གཉེར་ཤིག་གེར་ཡོད་ན་ཡང་། ན་ཚོད་ཀྱི་ཆ་ནས་བཤད་ན་ཁོ་ད་དུང་རྒན་པོའི་ཚད་ལ་བསླེབ་མེད་ཅིང་སྔར་བཞིན་རྐང་བདེ་ལག་བདེ་རེད། ཡིན་ཡང་། དེ་སྔོན་ཁོས་ལྕམ་ཧ་སི་ཐིར་པེ་རན་ལ་བཞག་པའི་བག་ཆགས་ཟབ་ཤོས་ནི་ཐོས་པ་དོན་གཉེར་ལས་བྱུང་བའི་ཤེས་རབ་ཀྱི་དབང་གིས་ལྷོད་བག་ལྡན་ཞིང་སྨྲ་བ་ཉུང་བ་དེའོ། །ད་ལྟ་དེ་དག་གར་སོང་རྗེས་མེད་དུ་གྱུར་འདུག་ཅིང་། དེའི་ཚབ་ཏུ་གསང་བ་ཅི་ཞིག་མཐོང་འདོད་ཀྱི་འདོད་ཧམ་ལིང་ངེ་བ་དང་། འདོད་ཧམ་སྐྱུག་བྲོ་བོ་དེ་སྦེད་འདོད་ཀྱི་དོགས་ཟོན་བཅས་ཉམས་འགྱུར་ཡ་མ་བརླ་ཞིག་གིས་ཁེངས་འདུག ཁོས་བཅོས་མའི་འཛུམ་མདངས་ཤིག་ཆེད་དུ་གདོང་ལ་བཀོད་དེ་ཉམས་འགྱུར་དེ་ཉིད་སྦེད་ཐབས་བྱེད་ཀྱིན་འདུག་ན་ཡང་། འཛུམ་མདངས་བཅོས་མ་དེས་སྔར་བས་ཀྱང་ཁོའི་གཡོ་ཟོལ་ལྷང་ལ་འཕུད་ཀྱིན་འདུག་པ་མ་ཟད། ཁོའི་མི་གཤིས་བཙོག་པོ་དེ་ཀུན་གྱི་མིག་ལ་གསལ་ལྷང་ལྷང་སྟོན་པར་བྱེད། སྐབས་དང་སྐབས་སུ། ཁོའི་མིག་ཟུང་ལས་འོད་མདངས་དམར་པོ་ཞིག་འཁྱུག་འཁྱུག་བྱེད། ཕར་བལྟས་ཚོད་ཀྱིས་རྒན་པོ་དེའི་བླ་སྲོག་མེ་རུ་འབར་གྱིན་མེད་དམ་སྙམ་པ་འབྱུང་ཞིང་། ཁོའི་བྱང་ཁོག་སྟོད་ལ་འཐིབ་ཀྱིན་པའི་དུ་ནག་སྟུག་པོ་དེ་ངར་ཤུགས་ཕྲ་མོ་དང་འཕྲད་པས་ཀྱང་མེ་ལྕེ་ལྷོག་གེར་འཕྱུར་སྙམ་བྱེད། དེ་ལྟ་ན་ཡང་།
ཁོས་ལམ་སང་མེ་ལྕེ་དེ་ཁོག་པའི་ནང་དུ་མར་གནོན་པར་བྱེད་ཅིང་། དེ་ནས་ཅི་ཡང་མ་བྱུང་བ་ལྟར་ཅི་མི་སྙམ་པར་སྡོད་དོ། །
མདོར་ན། ཝ་ཏི་ཕྲི་ལིན་བོ་ཐི་ནི་མི་རང་ཉིད་ཀྱི་ཤེས་རབ་ལ་བརྟེན་ནས་རང་གི་མི་ལུས་རིན་ཆེན་གདོན་འདྲེ་རུ་བསྒྱུར་ཆོག་པའི་བདེན་དཔང་གསོན་པོ་ཞིག་སྟེ། གལ་ཏེ་མི་རང་ཉིད་ལ་མོས་པ་ཡོད་ཚེ། དུས་ཡུན་གང་འཚམས་ནང་དུ་མི་གྲལ་ནས་གདོན་གྲལ་དུ་ཕྱིན་ཏེ་གདོན་འདྲེའི་ཆོ་འཕྲུལ་ལ་དབང་འབྱོར་བར་བྱ་ཐུབ་པའོ། །ལམ་འགྲོ་མི་རྒྱུག་པའི་རྒན་པོ་འདི་ཡིས་ལོ་ངོ་བདུན་གྱི་རིང་ལ། འགྱོད་གདུང་གིས་ཀུན་ནས་སྲེག་གིན་པའི་སེམས་པ་ཉམ་ཐག་ཅིག་ལ་དཀའ་བ་བརྒྱ་ཕྲག་གིས་གཤག་བཅོས་བྱས་ཤིང་དེ་ལས་དགའ་སྣང་ཉི་ཚེ་བ་བཙལ་བ་དང་། ཐ་ན་སེམས་པ་དེར་བཟོད་གླགས་མེད་པའི་ཟུག་གཟེར་འབྱུང་ཐེངས་རེར་འགྱེལ་ཐོག་རྡོག་བརྫིས་བྱེད་པ་སོགས་བྱས་ནས་རང་ཉིད་ཀྱང་ཚད་འདིར་བསྐྱལ་བ་རེད།
ཡིག་འབྲུ་དམར་པོ་དེ་དམར་ལྷེབ་ལྷེབ་འབར་ས་ནི་ལྕམ་ཧ་སི་ཐིར་པེ་རན་གྱི་བྲང་ཁ་ཡིན་ན་ཡང་། ཁ་གཏད་ཀྱི་མི་ཕོ་དེའང་ཐལ་བར་བསྲེགས་ཚར་འདུག མ་ཟད་མི་དེའི་སྡིག་ཉེས་ཀྱི་ཆ་ཤས་ཤིག་མོས་འགན་དུ་འཁུར་དགོས་ངེས་རེད།
“ཁྱེད་ཀྱིས་ངའི་གདོང་ནས་ག་རེ་མཐོང་བྱུང་ངམ། གཟབ་ནན་ཆེ་མདོག་ལ་ཨང་།” སྨན་པས་དེ་སྐད་བཤད།
“གལ་སྲིད་ངའི་མིག་ཟུང་གི་མཆི་མ་ད་དུང་སྐམ་མེད་ཚེ། ངས་ཁྱོད་ཀྱི་གདོང་ནས
ངུ་ཆོག་ཆོག་གི་གནས་ལུགས་དེ་མཐོང་བྱུང་། ཡིན་ན་ཡང་། ད་དབྱུགས་ཞོག ངེད་གཉིས་ཀྱིས་ཉམ་ཐག་པའི་མི་གཞན་དེ་གླེང་བར་བྱའོ། །” མོས་དེ་ལྟར་ལན་བཏབ།
“ཁོང་གི་སྐོར་གང་ཞིག་ལབ་རྩིས་ཡིན་ནམ།” སྨན་པ་ཝ་ཏི་ཕྲི་ལིན་བོ་ཐི་ཡིས་དེ་སྐད་དྲིས་བྱུང་། ཕར་བལྟས་ཚོད་ཀྱིས་ཁོ་གླེང་གཞི་དེར་སྤྲོ་སྣང་ཆེན་པོ་ཡོད་བཟོ་འདུག་ཅིང་། ཡུལ་ལུང་འདིར་གསང་གཏམ་གླེང་ཆོག་ས་ཉག་གཅིག་ཡིན་པའི་ལྕམ་ཧ་སི་ཐིར་པེ་རན་དང་གསང་གཏམ་གླེང་འདོད་ཆེན་པོ་ཡོད་པ་འདྲ། ཁོས་མུ་མཐུད་དུ། “ངེད་གཉིས་བར་ལ་རྫུན་གཏམ་བཤད་དགོས་དོན་མེད། ལྕམ་ཧ་སི་ཐིར་ལགས། ད་ལྟ་ངས་སྐུ་ཞབས་ཁོང་གི་སྐོར་ལ་བརྟག་དཔྱད་ཞིབ་འཇུག་བྱེད་སྒང་ཡིན། ཁྱེད་ཀྱིས་སྐད་ཆ་གང་ཡོད་གསུང་གནོངས་དང་། བདག་གིས་ལན་གང་ཐུབ་ཞུ་ངེས་ཡིན” ཟེར།
དེ་ལ་ལྕམ་ཧ་སི་ཐིར་པེ་རན་ན་རེ། “དེ་སྔོན་ངེད་གཉིས་གླེང་མོལ་བྱས་པ་ནས་ལོ་ངོ་བདུན་ཕྱིན་སོང་འདུག སྐབས་དེར་ཁྱེད་ཀྱིས་བཙན་ཚུགས་ཀྱིས་ངེད་གཉིས་བར་གྱི
འབྲེལ་བ་གཞན་ལ་གསང་རྒྱ་བྱ་དགོས་ཚུལ་གསུང་བྱུང་། མི་ཉམ་ཐག་དེའི་ཚེ་སྲོག་དང་སྙན་གྲགས་ཁྱེད་ཀྱི་ལག་པར་འཆང་ཡོད་པས། ངས་ཁྱེད་ཀྱི་བཀའ་ལྟར་བསྒྲུབ་རྒྱུ་ལས་ཐབས་གཞན་མ་རྙེད། ཡིན་ཡང་བསམས་ཤིང་བསམ་དུས། ང་དེ་ལྟར་རྐང་འཁུམ་ལག་འཁུམ་དུ་བསྡད་པ་ནི་ནོར་འཁྲུལ་ཆེན་པོ་ཞིག་རེད། དོན་གྱིས་སྐུ་ཞབས་ཁོང་ལ་གནོད་སྐྱེལ་འདུག ད་ལྟ་ངས་མི་གཞན་སུ་ལའང་འགན་འཁུར་དགོས་མེད་ན་ཡང་། སྐུ་ཞབས་ཁོང་གཅིག་པུར་འགན་འཁུར་དགོས་ཡོད། བདག་གི་སེམས་སུ། ངས་ཁྱེད་ཀྱི་གསང་བ་ཕྱིར་མི་སྒྲོག་པར་དམ་བཅས་པ་ནས་བཟུང་། སྐུ་ཞབས་ཁོང་ལ་རྒྱབ་གཏོད་བྱ་མགོ་བརྩམས་སོང་སྙམ་པ་རྟག་ཏུ་ཡིད་ལ་ཡོང་གིན་འདུག གང་ལྟར། སྐབས་དེ་ནས་བཟུང་།
ཁྱེད་རང་སྐུ་ཞབས་ཁོང་དང་ཆེས་ཉེ་བར་བཅར་ཞིང་། ཉིན་མཚན་དུས་དྲུག་ལ་ལུས་དང་གྲིབ་མ་བཞིན་འགྲོགས་ཏེ་ཁོང་གི་འགྲོ་འདུག་ཉལ་འཆག་དང་བསམ་པའི་འཆར་སྒོ་ལ་མྱུལ་དཔྱོད་བྱས་སོང་། མ་ཟད། ཁོང་གི་གསོན་སྙིང་ཁོང་ནས་བཏོན་ཞིང་རྩེད་ཆས་བྱས་སོང་། ཁོང་གི་སྲོག་རྩ་སྤར་འཛིན་གྱིས་ཉིན་རེ་རེར་ལྔ་བའི་ལམ་དུ་ཐེངས་རེར་བརྫངས་སོང་། ཡིན་ཡང་། སྐུ་ཞབས་ཁོང་གིས་ད་དུང་ཁྱེད་ཀྱི་སྐོར་གང་ཡང་ཤེས་ཀྱིན་ཡོད་པ་མ
རེད། ཁོང་ནི་འཇིག་རྟེན་འདིར་ངས་གློ་སྙིང་གཏད་དུ་རི་བའི་མི་བུ་གཅིག་པུ་དེ་ཡིན་ན་ཡང་། ངས་མིག་གིས་མཐོང་བཞིན་དུ་ཁྱོད་ལ་གང་འདོད་རྩེད་ཆས་བྱེད་དུ་བཅུག་པ་རེད།
བདག་ནི་ཇི་འདྲའི་ཚུལ་འཆོས་ཅན་གྱི་བུད་མེད་ཅིག་རེད་ཨང” ཞེས་བཤད།
“ཡིན་ཡང་། ཁྱེད་ལ་ཁོ་སྐྱོབ་པའི་ཐབས་ཤེས་གཞན་ཡོད་དམ་ཅི། གལ་ཏེ་བདག་གིས་ཁོར་སྡིགས་མཛུབ་གཏད་པ་ཙམ་གྱིས་ཁོ་རང་ཁྲིད་སྟེགས་མཐོན་པོ་ལས་དམྱལ་ཁམས་བཅོ་བརྒྱད་ལ་ལྟུང་ངེས་པ་མ་ཟད། ད་དུང་མི་ཡུལ་གྱི་འགེགས་གསོད་སྟེགས་བུའི་སྟེང་དུ་ཡང་འཛེག་དགོས་འབྱུང་གི་རེད།” ཁོས་དེ་ལྟར་ལྡོག་འདྲི་བྱས།
“དེ་ལྟ་བྱུང་བ་ཡིན་ན། ད་ལྟ་ལས་ཡག་གི་རེད།” མོས་དེ་ལྟར་ལན་བཏབ།
“བདག་གིས་ཁོ་ལ་གནོད་པ་ག་རེ་བྱས་སོང་ངམ།” ཝ་ཏི་ཕྲི་ལིན་བོ་ཐི་ཡིས་མུ་མཐུད་དེ་ལྟར་དྲིས་པ་དང་། དེ་ནས་ཡང་། “ལྕམ་ཧ་སི་ཐིར་ལགས། གསལ་བོར་ཉོན་ཅིག
གནའ་དེང་གི་རྒྱལ་པོ་རིམ་བྱོན་གྱིས་གསོ་བྱེད་ལྷ་རྗེ་རྣམས་ལ་སྦྱིན་པའི་སྨན་ཡོན་གྱིས་ཀྱང་ཁོ་བོས་ཉམ་ཐག་གི་ཆོས་དཔོན་ཁོང་གཅེས་པར་བསྐྱངས་པའི་བཀའ་དྲིན་གསབ་མི་ནུས། གལ་སྲིད་བདག་གི་རོགས་རམ་མེད་ཚེ། ཁྱེད་གཉིས་ཀྱིས་སྡིག་ཉེས་བསགས་པའི་རྗེས་ཀྱི་ལོ་ཤས་ནང་དུ་ཁོ་རང་སྡུག་བསྔལ་ཁྲོད་ལྔ་ལམ་དུ་ཕྱིན་ཚར་ཡོད་པ་ཐག་གིས་ཆོད།
དེའི་རྒྱུ་རྐྱེན་གང་ཡིན་ཁྱེད་ཀྱིས་ཧ་གོ་སོང་ངམ། ཧ་སི་ཐིར། ཁོང་ལ་ཁྱེད་ལྟ་བུའི་བློ་སྟོབས་མེད་པས། ཡིག་འབྲུ་དམར་པོ་ལྟ་བུའི་གནོན་ཤུགས་ག་ལ་ཐེག་ནུས། མ་གཞིར་བདག་གིས་གསང་བ་ཆེན་པོ་འདི་ས་སྒྲོག་གནམ་སྒྲོག་བྱས་ཏེ་ཁོང་རྨེག་མེད་དུ་བཏང་ཆོག་ཀྱང་། དེ་ལྟར་བྱ་དགོས་ཁྱོན་ནས་མི་འདུག གསོ་བྱེད་སྨན་གྱིས་གང་ནུས་པའི་བྱེད་ནུས་མཐའ་དག་ཁོ་བོས་ཁོང་གི་ལུས་སྟེང་དུ་བཀོལ་བ་ཡིན། ཁོང་གིས་དབུགས་འབྱིན་རྔུབ་ཐུབ་ཅིང་ཡར་ལངས་ཏེ་འགྲོ་རྒྱུ་ཡོད་པ་ནི་ངའི་བཀའ་དྲིན་འབའ་ཞིག་ཡིན” ཟེར།
“ཁོ་ལམ་སང་འཆི་རྒྱུ་བྱུང་ན་ཡག་ཤོས་རེད།” ལྕམ་ཧ་སི་ཐིར་པེ་རན་གྱིས་ཅི་མི་སྙམ་པར་དེ་སྐད་བཤད།
“དེ་ག་རང་རེད། ཝ་ཡེ་སྐྱེས་དམན། ཁྱེད་ཀྱིས་བཤད་པ་འགྲིག་འདུག” ཁོས་དེ་ལྟར་བཤད་ཞོར་དུ་མིག་ཟུང་ལས་མེ་ལྕེ་དམར་ལྷེབ་ལྷེབ་མཆེད་ཀྱིན་པའི་ཉམས་ཀྱིས། “ཁོང་གིས་མི་སུ་ཞིག་གིས་ཀྱང་རྩ་བ་ནས་མྱངས་མྱོང་མེད་པའི་སྡུག་བསྔལ་དེ་འདྲ་མྱོང་བཞིན་པ་མ་ཟད། ད་དུང་གསང་བ་དེ་དག་ཡོད་ཚད་ཞེ་གནག་པའི་དགྲ་བོའི་མིག་ལམ་དུ་བཤམས་ནས་ཡོད། དེ་བས། དངོས་གནས་ཁོང་ལམ་སང་འཆི་ཐུབ་ཚེ་ཡག་ཤོས་རེད། ཁ་སང་དེ་རིང་། ཁོང་གིས་ཀྱང་སྲོག་ལ་གཟན་པའི་གནོད་བྱེད་གང་ཞིག་རང་ལུས་ལ་འཁྱུད་ཚར་ཡོད་པ་ཚོར་ཡོད་ཅིང་། ལྷན་སྐྱེས་ཀྱི་རྫི་གསང་རྣོན་པོར་བརྟེན་ནས་རང་གི་སེམས་ཁོང་ལ་སྙོབ་མཁན་གྱི་ལག་པ་དེ་ནི་གྲོགས་བྱེད་མིན་པའི་ངེས་ཤེས་ཀྱང་རྙེད་ཡོད།
མ་ཟད། མིག་ཟུང་ཆ་གཅིག་གིས་མཚར་སྣང་ཆེན་པོས་རང་གི་སེམས་ཁོང་ལ་ཅེར་བསྡད་ཡོད་པ་དང་སྡིག་ཉེས་གང་ཡོད་གསལ་བོར་མཐོང་གིན་ཡོད་པའང་ཁོང་གིས་གསལ་བོར་ཚོར་ཡོད། དེ་ལྟ་ན་ཡང་། དེ་ནི་བདག་གི་ལག་པ་དང་བདག་གི་མིག་ཟུང་ཡིན་པ་ཡེ་ནས་ཤེས་མེད། ཁོང་གི་ལས་གྲོགས་རྣམས་ལ་རྨོངས་དད་ཇི་ལྟར་ཡོད་པ་ཐམས་ཅད་ཁོང་ལ་ཡང་ཡོད་པས་ཁོང་གིས་འདི་སྙམ་དུ་བསམ་བཞིན་ཡོད་ངེས་ཏེ། ང་རང་གདོན་འདྲེ་གང་ཞིག་གི་ལག་པར་སྤྲད་ཟིན་ཡོད། ད་ལྟ་རྨི་ལམ་གྱི་འཇིགས་པ་དང་། རེ་ཆད་ཀྱི་སྡུག་བསྔལ་དང་། ནོངས་འགྱོད་ཀྱི་ཚེར་མ་སོགས་ཤི་དམྱལ་བ་ནས་མྱང་འགྱུར་གྱི་སྡུག་བསྔལ་མཐའ་དག་ལ་གསོན་པོར་ཚོད་ལྟ་བྱེད་ཀྱིན་ཡོད་ཅེས་སྟོང་བསམ་རྒྱག་གིན་ཡོད་ངེས། ཏག་ཏག་དེ་ནི་ཁོང་གི་དགྲ་ཟླ་སྟེ་ཁོ་བོས་བཟོས་པ་འབའ་ཞིག་ཡིན་ཏེ། དེ་སྔོན་ཁོང་གིས་བདག་ལ་གནོད་འཚེ་བཟོས་པའི་ཡ་ལན་དུ་དགྲ་ཤ་ལེན་པ་ཁོ་ན་ཡིན། ཁོང་གིས་སེམས་ལ་ཇི་ལྟར་བསམ་པ་བཞིན། ཁོང་གི་ལུས་ལ་དངོས་གནས་གདོན་འདྲེ་གདུག་པ་ཅན་ཞིག་འཁྱུད་ཚར་ཡོད། དེ་སྔོན་མི་གཤིས་ཡོངས་སུ་ཚང་བའི་མི་ཞིག་ད་ལྟ་ཆེད་དམིགས་ཁོང་ལ་གནོད་ཅིང་འཚེ་བའི་གདོན་འདྲེ་ཆགས་ཟིན་ཡོད་དོ” ཟེར།
སྐད་ཆ་དེ་དག་ལབ་དུས། སྨན་པ་ལས་ངན་དེའི་གདོང་ལ་གློ་བུར་དུ་འཇིགས་སུ་རུང་བའི་རྣམ་འགྱུར་ཞིག་མངོན་ཞིང་དབང་མེད་དུ་རྐང་འཁྲབ་ལག་འཁྲབ་བྱེད་ཀྱིན་འདུག ཕར་བལྟས་ཚོད་ཀྱིས་མེ་ལོང་ལ་འཆར་བཞིན་པའི་གཟུགས་བརྙན་དེ་ཤིན་ཏུ་མི་སྡུག་པའི་གཟུགས་བརྙན་གཞན་ཞིག་གིས་བསྒྲིབས་སོང་བ་ནང་བཞིན་འདུག ཚུལ་དེ་ནི་མི་ཞིག་གི་རང་གཟུགས་ངོ་མ་དེ་དམར་རྗེན་རྗེན་དུ་ཕྱིར་མངོན་པ་ཞིག་སྟེ། ལོ་ཤས་ནང་དུ་ད་གཟོད་ཐེངས་རེར་འབྱུང་བ་སྲིད་པའི་སྐད་ཅིག་མ་ཞིག་གོ །ཕལ་ཆེར་ཁོ་རང་ཉིད་ཀྱིས་ཀྱང་རང་ཉིད་ངོ་མ་དེ་ཇི་འདྲ་ཞིག་ཡིན་པ་དེ་རིང་ནང་བཞིན་གསལ་རྗེན་རྗེན་དུ་མཐོང་མྱོང་མེད་ཀྱང་སྲིད།
“ཁྱེད་ཀྱིས་ཁོང་ལ་མནར་གཅོད་བཏང་སྟེ་ད་དུང་ཡང་སྙིང་རླུང་སངས་མ་སོང་ངམ།
ཁོང་གིས་ད་དུང་ཡང་ཁྱེད་ཀྱི་བུ་ལོན་གཞལ་ཚར་མེད་པ་ཨེ་རེད།” མོས་དེ་ལྟར་དྲིས།
“ཚར་ཡོད་མ་རེད། ཚར་ཡོད་མ་རེད། དེ་ལས་ལྡོག་སྟེ་ཁོས་རང་གི་བུ་ལོན་ལྕི་རུ་གཏོང་གིན་འདུག” ཁོས་དེ་ལྟར་བཤད་པ་དང་། སྔོན་ཏག་ཏག་གི་རྣམ་འགྱུར་འཇིགས་སུ་རུང་བ་དེ་རིམ་གྱིས་ཡལ་ཞིང་སྐྱོ་ཉམས་ཤིག་མངོན་བཞིན་མུ་མཐུད་དུ། “ཁྱེད་ཀྱིས་ལོ་དགུའི་ཡར་སྔོན་གྱི་ངའི་བཟོ་ལྟ་དྲན་གྱིན་འདུག་གམ། ཧ་སི་ཐིར། དེའི་དུས་ནས་ང་རང་མི་ཚེའི་སྟོན་ཁར་བསླེབས་ཟིན་པ་རེད། མ་ཟད་སྟོན་ཟླ་མགོ་མའི་དུས་སྐབས་ཡོལ་ཚར་ཡོད་པ་རེད། དེ་ལྟ་ན་ཡང་། མི་ཚེ་ཧྲིལ་པོར་བདག་གིས་གཞུང་དྲང་དང་། སྡུག་རུས་དང་།
བསམ་གཞིག་དང་། ལྷིང་འཇགས་ཁྲོད་དུ་ཤེས་བྱ་ཡོན་ཏན་དཀའ་བས་བསགས་ཤིང་།
དེས་འགྲོ་བ་མིའི་རིགས་ལ་ཕན་བདེ་བསྐྲུན་གང་ཐུབ་ཞུས་ཡོད། བདག་གི་ཞི་འཇགས་དང་དྭངས་གཙང་གི་འཚོ་བ་སྐྱིད་པོ་དེ་འདྲ་སྐྱེ་བོ་སུ་དང་གང་ཞིག་ལ་ཡང་རོལ་བའི་གོ་སྐབས་འཐོབ་པ་དཀའ། ཁྱེད་ཀྱིས་དེའི་དུས་ཀྱི་བདག་གང་འདྲ་ཡོད་པ་དྲན་གྱིན་འདུག་གམ། ཁྱེད་ཀྱི་ཉམས་སྣང་ལ་བདག་ནི་ནག་རོག་རོག་དང་འཁྱག་ཤུར་ཤུར་དུ་སྡོད་མཁན་དེ་འདྲ་ཡིན་སྣང་ཤར་ཡོད་ཀྱང་སྲིད་མོད། བདག་གིས་ནམ་རྒྱུན་བདག་བས་གཞན་གཅེས་བྱེད་པ་མི་དྲན་ནམ། བདག་ནི་དགའ་མདོག་དུངས་མདོག་སྟོན་ཤེས་མཁན་དེ་འདྲ་མིན་ན་ཡང་། སེམས་པ་བཟང་པོ་དང་དྲང་པོའི་སྒོ་ནས་བརྩེ་དུང་ལ་མི་ཕྱེད་པའི་ཡིད་ཆེས་བྱེད་མཁན་ཞིག་མིན་ནམ། དེའི་དུས་ཀྱི་བདག་ནི་དེ་ལྟ་བུའི་མི་ཞིག་མིན་ནམ” ཟེར།
“དེ་འདྲ་རང་ཡིན། ད་དུང་དེ་ལས་གཞན་པའི་ཡོན་ཏན་ཡང་མང་པོ་ཡོད།” ལྕམ་ཧ་སི་ཐིར་པེ་རན་གྱིས་དེ་ལྟར་ལན་བཏབ།
“ཡིན་ཡང་། ད་་ལྟ་བདག་གང་འདྲར་གྱུར་འདུག་གམ།” ཁོས་དེ་ལྟར་དྲིས་ཤིང་། མིག་གིས་ལྕམ་ཧ་སི་ཐིར་པེ་རན་གྱི་གདོང་ལ་ཕུར་ཚུགས་སུ་ལྟ་བར་བྱེད། སེམས་ཁོང་གི་ཞེ་སྡང་ཡོད་ཚད་ཁོའི་གདོང་ལ་གསལ་ལེར་བཀོད་འདུག ཁོས་མུ་མཐུད་དུ། “ང་ད་ལྟ་གང་འདྲར་ཆགས་ཡོད་མེད་སྐོར་བདག་གིས་ཁྱེད་ལ་ལབ་ཚར། ང་ནི་གདོན་འདྲེ་ཆགས་ཚར།
སུ་ཞིག་གིས་བདག་འདི་འདྲའི་ཚད་ལ་བསྐྱལ་བ་རེད་དམ” ཟེར།
“ངས་བྱས་པ་རེད། ཁྱེད་དེ་ལྟར་ཆགས་པའི་ལེ་ལན་ཡོད་ཚད་ངའི་སྟེང་ན་ཡོད།
སྐུ་ཞབས་ཁོང་དང་ངེད་གཉིས་ལས་འགན་འཁྲི་མང་ཤོས་བདག་གིས་འཁུར་དགོས་ཡོད།
ཡིན་ཡང་ཁྱེད་ཀྱིས་ང་ལ་དགྲ་ཤ་མི་ལེན་དོན་ཅི།” ལྕམ་ཧ་སི་ཐིར་པེ་རན་གྱི་ངག་སྐད་ཅུང་ཟད་འདར་གྱིན་འདུག
“ཁྱེད་ལ་དགྲ་ཤ་ལེན་པའི་ལས་སྐལ་དེ་བདག་གིས་འདི་ལ་བཅོལ་ཡོད། གལ་ཏེ་འདིས་ཀྱང་དགྲ་ཤ་ལེན་མ་ཐུབ་ཚེ་ང་ལ་ཐབས་ཤེས་གཞན་མེད།” ཁོས་འཛུམ་དམུལ་དམུལ་གྱིས་ལྕམ་ཧ་སི་ཐིར་པེ་རན་གྱི་བྲང་ཁའི་ཡིག་འབྲུ་དམར་པོ་དེའི་སྟེང་དུ་མཛུབ་མོ་བཙུགས་ནས་དེ་ལྟར་བཤད།
“འདིས་ཁྱེད་ཀྱི་དོན་དུ་དགྲ་ཤ་བླངས་ཚར་སོང་།” མོས་དེ་ལྟར་ལན་བསློགས།
“ངས་ཀྱང་དེ་ལྟར་བསམ་གྱིན་ཡོད། ཡིན་ཡང་། ད་ལྟ་ཆོས་དཔོན་གང་འདྲ་བྱེད་དགོས་རེད་དམ། ཁྱེད་ཀྱི་བསམ་ཚུལ་ལྟར་ན་ངས་གང་འདྲ་བྱེད་དགོས་རེད་དམ།” ཁོས་དེ་ལྟར་དྲིས།
ལྕམ་ཧ་སི་ཐིར་པེ་རན་གྱིས་བློ་ཐག་ཆོད་པོའི་སྒོ་ནས། “བདག་གིས་ཁྱེད་ཀྱི་གསང་བ་མཐའ་དག་གི་མཐིལ་བརྟོལ་རྒྱུ་ཡིན། སྐུ་ཞབས་ཁོང་གིས་ཁྱེད་ཀྱི་ངོ་གདོང་ངོ་མ་དེ་གཟིགས་ཐུབ་པ་བྱ་རྒྱུ་ཡིན། མཇུག་འབྲས་བཟང་ངན་གང་འབྱུང་བདག་གིས་ཤེས་ཐབས་མེད་ཀྱང་། བདག་གིས་ཁོང་ལ་ཡུན་རིང་གསང་རྒྱ་བྱས་པའི་བུ་ལོན་འདི་ངེས་པར་གཞལ་དགོས་ཡོད། བདག་གི་རྐྱེན་པས་སྐུ་ཞབས་ཁོང་འདི་འདྲའི་ཚད་ལ་ལྷུང་བ་རེད། ཁོང་གི་མཚན་གྲགས་དང་། སྤྱི་ཚོགས་གོ་གནས་དང་། ཐ་ན་ཚེ་སྲོག་རྨེག་མེད་དུ་གཏང་མིན་ཐམས་ཅད་ཁྱེད་ཀྱི་ལག་པར་ཡོད་པས་གང་དགའ་ཅི་དགར་གྱིས། བདག་ནི་དེ་སྔོན་དང་མི་འདྲ་སྟེ། ཡིག་འབྲུ་དམར་པོ་འདིས་མེ་མདག་དམར་པོ་ཞིག་དང་འདྲ་བར་བདག་གི་གློ་སྙིང་མཆིན་གསུམ་སྲེག་པར་བྱེད་ན་ཡང་། ཡིག་འབྲུ་དམར་པོ་འདིའི་དྲིན་གྱིས་རྒྱུ་འབྲས་བདེན་པ་རྩི་དགོས་ངེས་ཀྱི་ངེས་ཤེས་བརྟན་པོ་སྐྱེས་ཡོད། ཡིན་ཡང་ཁོང་ལ་མཚོན་ན།
གསོན་འདྲེ་ནང་བཞིན་གྱི་ཕྱི་སྟོང་ནང་སྟོང་གི་འཚོ་བ་དེ་འདྲར་མུ་མཐུད་རོལ་ཡང་སྙིང་པོས་སྟོངས་ཤིང་ཕན་འབྲས་དབེན། དེ་བས། ངས་པུས་མོའི་སླ་ང་ས་ལ་བཙུགས་ཏེ་ཁྱེད་ལ་ཞུ་བ་བྱ་མི་སྲིད། ཁྱེད་ཀྱིས་ཁོང་ལ་གང་བྱེད་འདོད་ན་གང་དགའ་ཅི་དགར་གྱིས་ཤིག འདི་ལྟར་བསྡད་པས་ཁོང་ལ་ཕན་པ་ལས་གནོད་ཆེ། ཁྱེད་དང་ངེད་མ་སྨད་གཉིས་ལའང་ཕན་པ་ལས་གནོད་ཆེ། དེ་འདྲ་བྱེད་ན་མ་གཏོགས། ང་ཚོ་ལམ་ཁ་སྡུག་པོ་འདི་ལས་ཐར་བའི་ལམ་བུ་གཞན་ཞིག་རྙེད་དུ་མི་འདུག་གོ" ཟེར།
“བུད་མེད་ཨང་། སྙིང་རྗེ་བ་ལ། ཁྱེད་ནི་བུད་མེད་ཤེས་རབ་ཆེན་པོ་དང་ལྡན་པ་ཞིག་རེད། གལ་སྲིད་ཁྱེད་རང་སྔ་ཙམ་བཟའ་ཟླ་ཡག་པོ་ཞིག་དང་འཕྲད་པ་ཡིན་ན་སྡིག་ཉེས་ཀྱི་གཡང་ལ་ཟགས་དགོས་མི་འདུག བདག་ཕངས་སེམས་སྐྱེ་བཞིན་འདུག ཁྱེད་ལ་ལྷན་སྐྱེས་སུ་ཡོད་པའི་ངང་གཤིས་གསེར་འདྲ་བ་དེ་དག་འདི་ལྟར་འཕྲོ་བརླག་ཏུ་ཤོར་བ་རེད།” ཁོའི་ངག་ལས་དེ་ལྟར་ཤོར། ལྕམ་ཧ་སི་ཐིར་པེ་རན་འུ་ཐུག་ཐབས་ཟད་ཆགས་དུས་ཀྱི་གཟབ་བརླིང་གི་ངང་གཤིས་དེས་ཁོ་ལ་དགའ་དད་དབང་མེད་སྐྱེས་བཅུག་པ་འདྲ།
བདག་ཀྱང་སྙིང་རྗེ་སྐྱེ་བཞིན་འདུག ཞེ་འཁོན་ཕྲན་བུའི་དབང་གིས་དྲང་སྙོམ་གྱི་མཁས་པ་ཞིག་གདོན་འདྲེ་ཡ་མ་བརླ་ཞིག་ཏུ་གྱུར་སོང་། དགོས་མེད་ཀྱི་ཞེ་འཁོན་ལོགས་སུ་དབྱུགས་ཚེ་སྔར་ལྟར་མི་རུ་འགྱུར་ཆོག་པ་མིན་ནམ། དེ་ལྟར་ཆགས་འདོད་མི་འདུག་གམ། སྐུ་ཞབས་ཁོང་ལ་སྙིང་རྗེ་མི་སྐྱེས་ཀྱང་རང་ཉིད་ལ་བསམ་བློ་གཏང་འོས། སེམས་པ་གུ་ཡངས་པོ་གནང་ཞིག་ཨང་། དགེ་སྡིག་རྣམ་སྨིན་གྱི་ལས་དེ་དཀོན་མཆོག་ལ་སྤྲོད་པར་གྱིས་ཤིག སྔོན་ཏག་ཏག་ལ་ངས་བཤད་པ་ལྟར། འདི་ལྟར་ཕྱིན་ན་ང་ཚོ་སུ་ལ་ཡང་ཕན་པ་ལས་གནོད་ཆེ། ང་རང་ཚོ་ནི་ལམ་ཁ་སྐྱོ་པོ་ཞིག་ན་གཏད་མེད་དུ་འགྲོ་སྐྱོད་བྱེད་ཀྱིན་འདུག ལམ་ཁ་ཧྲིལ་པོར་ང་ཚོ་རང་ཉིད་ཀྱིས་བཟོས་པའི་སྡིག་ཉེས་ཀྱིས་ཁྱབ་འདུག་ཅིང་། གོམ་པ་རེ་རེ་སྤོ་དུས་སྡིག་ཉེས་རེ་རེར་ཐོགས་ཏེ་ས་ལ་འགྱེལ་གྱིན་ཡོད། ཁྱེད་ཀྱིས་གཟིགས་ན་དེ་འདྲ་མ་རེད་དམ། ཁྱེད་ཀྱི་སེམས་ནང་ལ་རྨ་ཁ་ཟབ་མོ་བཟོས་ཡོད་པས་ཁྱེད་རང་ཁོ་ནར་དཀྱེལ་ཡངས་སྒོམ་པའི་གོ་སྐབས་མཆིས། དཀྱེལ་ཡངས་སྒོམ་ཐུབ་པ་བྱུང་ན་ཁྱེད་རང་གིས་དགེ་བ་རྒྱ་ཆེན་པོ་གསོག་ཐུབ་པས། ཁྱེད་རང་གཅིག་པུར་ཕན་ཐོགས་ཆེ།
ཁྱེད་ཀྱིས་གོ་སྐབས་ཉག་གཅིག་པུ་དེ་བརླག་འདོད་དམ། ཁྱེད་ཀྱིས་ཁེ་ཕན་རྒྱ་ཆེན་པོ་དེ་འདོར་འདོད་དམ།” མོས་དེ་ལྟར་ལན་བསློགས།
“ཁ་ཚིམས་ཤིག ཧ་སི་ཐིར། ཁ་ཚིམས་ཤིག དཀོན་མཆོག་གིས་ང་ལ་དཀྱེལ་ཡངས་སྒོམ་བྱེད་ཀྱི་ངང་གཤིས་དེ་གནང་མ་བྱུང་། ཁྱེད་ཀྱིས་བཤད་པའི་འཇོན་ནུས་དེ་འདྲ་ཡང་ང་ལ་ཡེ་ནས་མེད། གྱེས་ནས་ཡུན་རིང་ཕྱིན་པའི་ལས་འབྲས་ཀྱི་དད་པ་ད་ལྟ་སླར་ཡང་བདག་གི་སེམས་སུ་ལོག་བྱུང་། ལོག་ནས་ཀྱང་ངེད་གསུམ་གྱིས་གང་བགྱིས་པ་དང་གང་མྱངས་པ་ཐམས་ཅད་ལ་འགྲེལ་བཤད་གསལ་ཐིང་ཐིང་བསྐྱོན་སོང་། དང་ཐོག་ཁྱེད་རང་གིས་གོམ་པ་སྤོས་ནོར་ཐེབས་པ་དེས་ཆག་སྒོའི་ས་བོན་བཏབ་ཚར་ཡོད་པ་རེད། དེ་ནས་བཟུང་། ཡོད་ཚད་ནས་ཐམས་ཅད་ཆག་སྒོ་མ་ཡིན་རང་ཡིན་ཆགས་པ་རེད། ཁྱེད་གཉིས་ཀྱིས་དེ་སྔོན་ངའི་སེམས་ལ་རྨ་ཁ་བཟོས་པ་དེ་ཁྲིམས་འགལ་ཞིག་མིན་པར་བལྟས་ཆོག དེ་ནི་དཔེར་ན་བདག་གིས་གདོན་འདྲེའི་ལས་ཀ་དེ་འདྲ་བགྱིས་ན་ཡང་གདོན་འདྲེ་དངོས་མིན་པ་དང་གཅིག་འདྲ་རེད། དེ་ནི་ང་ཚོའི་བཟློག་མེད་ཀྱི་ལས་དབང་རེད། དེ་ནི་ལས་འབྲས་རེད། སྡིག་ཉེས་ཀྱི་མེ་ཏོག་ནག་པོ་འདི་གང་དགར་བཞད་དུ་ཆུགས། ད་ལྟ་ཁྱེད་རང་གིས་རང་ལམ་སྙོགས་ཤིག རང་ཉིད་ཀྱི་འདོད་པ་ལྟར་གྱིས་ཤིག” ཁོས་དེ་ལྟར་བཤད་ཚར་པ་དང་ལག་པ་གཡུག་གཡུག་བྱས་ཤིང་། དེ་ནས་མུ་མཐུད་སྨན་རྩྭ་བཏུ་བཞིན་སྡོད་དོ། །

བཅོ་ལྔ་པ། ལྕམ་ཧ་སི་ཐིར་དང་མུ་ཏིག་དཀར་ཆུང་།

དེ་ལྟར། ཝ་ཏི་ཕྲི་ལིན་བོ་ཐི་སྟེ། དོ་མི་མཉམ་པའི་གཟུགས་བྱད་ལན་གཅིག་མཐོང་བས་ཀྱང་ཚེ་གཅིག་ལ་བག་ཆགས་འཇོག་སྲིད་པའི་རྒན་པོ་དེ་ལྕམ་ཧ་སི་ཐིར་པེ་རན་དང་གྱེས་ནས་ལུས་སྟོད་སྒུར་སྒུར་པོར་ལོག་ཕྱིན་སོང་། ཁོས་འགྲོ་ཞོར་དུ་སྨན་རྩྭ་དང་ཤིང་རྩད་བཏུས་ནས་མཆན་གྱི་སློ་མའི་ནང་དུ་འཇོག་གིན་འདུག ལུས་སྟོད་སྒུར་ཏེ་འགྲོ་དུས་དཀར་ཕྱེད་ནག་ཕྱེད་ཀྱི་ཨག་ཚོམ་ས་ལ་རེག་མི་ཡོང་ངམ་སྙམ་པ་འབྱུང་། ལྕམ་ཧ་སི་ཐིར་པེ་རན་གྱིས་རེ་ཞིག་ཁོས་རྒྱབ་གཟུགས་ལ་ཅེར་སྡོད་དུས་འཆར་སྒོ་ཁྱད་མཚར་མང་པོ་བསྟུད་མར་བྱུང་བ་སྟེ། སོས་མགོའི་རྩྭ་ལྗང་རྣམས་ཁོའི་རྐང་འོག་ནས་སྐམ་པར་འགྱུར་སྲིད་དམ། སེར་ཐིག་ཕོག་པའི་རྩྭ་ལྗང་གིས་གྲུབ་པའི་ལམ་བུ་སེར་པོ་ཞིག་ཁོས་རྒྱབ་ལོགས་ནས་མངོན་སྲིད་དམ། ཁོས་བཏུ་བཞིན་པ་དག་ཅི་ཞིག་ཡིན་ནམ། ས་གཞི་ཆེན་པོར་ཁོའི་མིག་མདངས
ཀྱི་མནོལ་གྲིབ་ཕོག་སྟེ་དུག་རྩྭ་འབའ་ཞིག་སྐྱེ་བཞིན་ཡོད་དམ། ཁོས་དུག་རྩྭ་དེ་དག་བཏུ་བཞིན་ཡོད་དམ། ཡང་ན། སྨན་རྩྭ་དག་ཀྱང་ཁོས་རེག་མ་ཉིད་དུ་དུག་རྩྭར་འགྱུར་བཞིན་ཡོད་དམ། སྟོང་གསུམ་རིས་མེད་ཁྱབ་པའི་ཉི་མའི་འོད་ཟེར་ཁོའི་ལུས་སྟེང་དུ་འཕྲོ་བཞིན་ཨེ་ཡོད་དམ། ཁོའི་དོ་མི་མཉམ་པའི་གཟུགས་པོ་ཕྱོགས་གང་ལ་འཁོར་ན་ཡང་ཕྱོགས་དེ་བཀྲ་མི་ཤིས་པའི་མནོལ་གྲིབ་ནག་པོ་ཞིག་གིས་གཡོག་གིན་ཡོད་དམ། ཁོ་ད་ལྟ་གང་ལ་འགྲོ་བཞིན་ཡོད་དམ། ཅུང་ཙམ་ནས་གློ་བུར་དུ་ས་རིམ་པ་དགུའི་འོག་ལ་ནུབ་སྟེ། ཤུལ་དུ་དུག་རྩྭ་ཁོ་ན་འཛིངས་པའི་ས་རྒོད་ཅིག་བསྐྱུར་སྲིད་དམ། ཡང་ན། ཁོས་གློ་བུར་དུ་ཕ་ཝང་གི་གཤོག་པ་ཆ་གཅིག་བརྐྱངས་ཏེ་ནམ་མཁར་འཕུར་སྲིད་དམ། འཕུར་གྱིན་ཇེ་མཐོ་ཇེ་མཐོ་དང་ཇེ་བཙོག་ཇེ་བཙོག་ཏུ་འགྱུར་སྲིད་དམ་ཞེས་པ་སོགས་སོ། །
“གཞན་ལ་སྡང་བ་ཉེས་དམིགས་ཡིན་སྲིད་ཀྱང་། བདག་ནི་མི་འདི་ལ་སྡང་སྡང་སུ་ལ་ཡང་མི་སྡང་།” ལྕམ་ཧྭ་སི་ཐིར་པེ་རན་གྱིས་སྔར་བཞིན་ཁོའི་རྗེས་སུ་ལྟ་བཞིན་ཞེ་སྡང་ཆེན་པོས་དེ་ལྟར་ཆིག་ལབ་བརྒྱབ།
དེ་མ་ཐག་མོས་རང་ཉིད་ལ་དེ་ལྟའི་ཀུན་སློང་ངན་པ་སྐྱེས་པར་ནོངས་འགྱོད་སྐྱེས། དེ་ལྟ་ན་ཡང་ཀུན་སློང་དེའི་རྒྱུན་གཅོད་མ་ཐུབ་ཅིང་ཤུགས་ཇེ་ཆུང་དུ་གཏོང་བའི་ཐབས་ཤེས་ཀྱང་མ་རྙེད། ཀུན་སློང་དེ་མེད་པར་བཟོ་བའི་ཆེད་དུ། མོས་ཅི་ནུས་ཀྱིས་ཁོ་གཉིས་བར་གྱི་ཡིད་དུ་འོང་བའི་འདས་དོན་དག་ལ་ཕྱིར་དྲན་བྱས། ཤིན་ཏུ་རྒྱང་ཐག་རིང་བའི་ས་ཆ་དེར།
དགོང་སྲོད་རེ་རེར་ཁོ་འཇམ་ཐིང་ཐིང་གི་དཔེ་གཟིགས་ཁང་ལས་ཕྱིར་ཐོན་ཡོང་སྟེ། མེ་འོད་ལམ་ལམ་བྱེད་པའི་མེ་ཐབ་འགྲམ་དུ་ཙོག་ནས་ཆུང་མའི་འཛུམ་ཆུང་དམུལ་དམུལ་བྱེད་པའི་གདོང་ལ་ཅེར་ནས་སྡོད། ནམ་རྒྱུན་ཁོ་ན་རེ། དུས་ཡུན་རིང་པོར་དཔེ་དེབ་ཀྱི་ཁོང་གསེང་ནས་གཞིབ་པའི་གྲང་རེག་མཐའ་དག་ཆུང་མའི་འཛུམ་ཆུང་གི་དྲོད་ཁོལ་ལས་དྲོས་པར་བྱ་དགོས་ཟེར། འཚོ་བའི་བརྙན་རིས་དེ་དག་ཡོད་ཚད་སྐབས་ཐོག་དེར་བདེ་སྐྱིད་འབའ་ཞིག་ཡིན་ན་ཡང་། ད་ལྟའི་གནས་བབ་འདི་འདྲ་ལ་དྲན་གསོ་བྱས་ཚེ་སྡུག་བསྔལ་གྱི་རྒྱུ་ཁོ་ནར་ཟད། མོའི་སེམས་སུ། འདས་པའི་དུས་སུ་བདེ་སྐྱིད་ཀྱི་འཚོ་བ་དེ་འདྲ་ཇི་ལྟར་བྱས་ནས་བྱུང་བ་ཡིན་ནམ་སྙམ་དུ་མཚར་སྣང་སྐྱེས་ཤིང་། དུས་དེར་རང་ཉིད་ཁོའི་མནའ་མ་བྱེད་རྒྱུའི་བསམ་བློ་དེ་འདྲ་ཇི་ལྟར་འཁོར་བ་ཡིན་ནམ་ཞེས་ཀྱང་མཚར་སྣང་སྐྱེས། མ་ཟད། དུས་དེར་ཁོའི་དྲོ་མིན་འཁྱག་མིན་གྱི་ལག་པར་འཇུས་མྱོང་ཞིང་ཁོས་ཚུར་འཛུམ་བསྟན་པ་ལ་ཕར་ཡང་འཛུམ་མདངས་བསྟན་མྱོང་། དེ་ནི་རང་ཉིད་ཀྱིས་ཆེས་འགྱོད་བཤགས་བྱ་འོས་པའི་སྡིག་ཉེས་ཤིག་རེད་སྙམ་དུ་སེམས། མོས་རང་གི་བརྩེ་དུང་ལ་གདམ་ག་བྱེད་ཤེས་ཀྱིན་མེད་པའི་དུས་སྐབས་དེར། ཝ་ཏི་ཕྲི་ལིན་བོ་ཐི་ཡིས་ཁོ་དང་ཆང་ས་བརྒྱབ་ཚེ་བདེ་སྐྱིད་འཐོབ་ཐུབ་ཚུལ་སོགས་ལབ་སྟེ་མགོ་སྐོར་བཏང་བ་དེ་ནི་ཁོས་ཕྱིས་སུ་བསགས་པའི་སྡིག་ཉེས་མཐའ་དག་ལས་ཀྱང་ཆེས་ཐ་ཤལ་གྱི་བྱ་སྤྱོད་ཅིག་རེད་སྙམ།
“བདག་ཁོ་ལ་སྡང་སྡང་སུ་ལ་ཡང་མི་སྡང་། ཁོས་བདག་གི་མི་ཚེ་འཕྲོ་བརླག་བཏང་པ་རེད། ཁོས་བདག་ལ་བཟོས་པའི་རྨ་ཁ་ནི་ངས་ཁོ་ལ་བཟོས་པ་ལས་ལྡབ་འགྱུར་གྱིས་ཆེ” མོས་སླར་ཡང་ཞེ་སྡང་ཆེན་པོས་དེ་ལྟར་ཆིག་ལབ་བརྒྱབ།
བུད་མེད་སུ་ཞིག་བག་མར་བླངས་རྗེས་གང་དེའི་སེམས་གཏིང་གི་ཚ་དྲོད་སློང་མི་ཐུབ་པའི་ཁྱོ་ག་རྣམས་དངངས་འདར་རྒྱག་འོས། ཁོ་ཚོ་ཡང་ཝ་ཏི་ཕྲི་ལིན་བོ་ཐི་དང་འདྲ་བར་ནམ་ཞིག་སྡུག་བསྔལ་གྱི་གཡང་ལ་ཟགས་པར་ངེས། རྒྱུ་མཚན་ནི། ནམ་ཞིག་ཁོ་ཚོ་ལས་སྟོབས་ཆེ་ལ་ཤུགས་དྲག་པའི་བརྩེ་བ་གང་ཞིག་གིས་བུད་མེད་གང་དེའི་དབང་ཤེས་མཐའ་དག་རྨང་ནས་སད་པར་བྱས་ཚེ། དེ་སྔོན་གྱི་བདེ་མདོག་སྐྱིད་མདོག་གི་འཚོ་བ་མཐའ་དག་ཀྱང་འཁང་ར་དང་ལེ་ལན་གྱི་སྡིགས་མཛུབ་ཀེར་ཡུལ་དུ་འགྱུར་ངེས་པས་སོ། །
ཡིན་ན་ཡང་། ལྕམ་ཧ་སི་ཐིར་པེ་རན་ལ་མཚོན་ན། དེ་ལྟའི་གནས་སྐབས་སྔར་ནས་བརྒྱུད་ཟིན་པ་རེད། ལོ་ངོ་བདུན་གྱི་ལོ་ཟླ་རིང་མོའི་ཁྲོད་དུ། ཡིག་འབྲུ་དམར་པོ་དེས་བྱིན་པའི་མནར་གཅོད་དང་སྡུག་བསྔལ་མི་བཟད་པ་དེས་མོ་རང་ལ་འགྱོད་བཤགས་ཀྱི་བློ་སྐྱེས་མེད་པ་ག་ལ་སྲིད་ཨང་།
ཝ་ཏི་ཕྲི་ལིན་བོ་ཐི་ཡི་སྐྱུག་བྲོ་བའི་རྒྱབ་གཟུགས་ལ་ཅེར་སྡོད་པའི་གནས་སྐབས་དེར།
སྐད་ཅིག་མའི་ཆགས་སྡང་གིས་བསྐྱེད་པའི་འཆར་སྒོ་དེས་ལྕམ་ཧ་སི་ཐིར་པེ་རན་གྱི་བག་ལ་ཞ་བའི་ངང་གཤིས་འཁྱུག་ཙམ་རིང་ལ་གསལ་ལེར་མངོན་ཡོང་སྟེ། ནམ་རྒྱུན་མོ་རང་ཉིད་ཀྱིས་ཀྱང་ཁས་ལེན་མི་སྲིད་པའི་འདོད་འདུན་མང་པོ་ཞིག་ལྷང་ལ་ཕུད་པ་རེད།
ཁོ་རྒྱང་ལ་ཕྱིན་ཚར་རྗེས། མོས་གཞི་ནས “མུ་ཏིག་དཀར་ཆུང་། མུ་ཏིག་དཀར་ཆུང་།
ཁྱོད་ག་བར་ཡོད” ཅེས་སྐད་བརྒྱབ་ནས་བུ་མོ་བོས།
ཨ་མ་དང་སྨན་པ་རྒན་པོ་གཉིས་གླེང་མོལ་བྱེད་པའི་ཡུན་ལ། དུས་དང་རྣམ་པ་ཀུན་ཏུ་སྤྲོ་སྣང་ལ་ཡལ་བ་མེད་པའི་མུ་ཏིག་དཀར་ཆུང་ནི་རྩེད་མོར་མགོ་འཁོར་ནས་ཡོད། གོང་དུ་གླེང་ཟིན་པ་ལྟར། ཐོག་མར་ཆུ་འཁྱིལ་ལས་མཐོང་བའི་རང་གི་གཟུགས་བརྙན་ལ་མཚར་སྣང་སྐྱེས་ཤིང་། མཐར་དེ་ཉིད་རང་གི་གཟུགས་བརྙན་ཡིན་པར་ཤེས་ཏེ་རྩེད་མོ་གཞན་དག་རྩེ་མགོ་བརྩམས། ཤིང་སྟག་པའི་ཤུན་པས་གྲུ་ཆུང་མང་པོ་བཟོས་པའི་སྟེང་དུ་ཉ་ལྕིབས་བཞག་སྟེ་རྒྱ་མཚོའི་ནང་དུ་གཏོང་བར་བྱེད། གྲུ་ཆུང་གི་ཁ་གྲངས་ནི་དབྱིན་ཀེ་ལན་གྱི་ཚོང་པའི་གྲུ་གཟིངས་རུ་ཁག་དག་ལས་ཀྱང་མང་ན་ཡང་། ཡིད་ཕངས་བ་ཞིག་ལ་གྲུ་ཆུང་མང་ཆེ་བ་ནི་ཕར་ཙམ་སྐྱོད་དེ་རྒྱ་མཚོའི་ནང་དུ་ནུབ་འགྲོ། དེ་ནས་ཉ་རིགས་མི་འདྲ་བ་དག་བཟུང་ནས་རྩེད་མོ་རྩེ་བ་དང་། མཚོ་རླབས་ཀྱིས་བསྐྱེད་པའི་ཆུའི་ལྦུ་བ་སྤར་མོས་འཛིན་ཞིང་རླུང་ལ་སྤུར་བར་བྱེད་ཅིང་། ལྦུ་བ་དེ་དག་སར་མ་ལྷུང་བའི་སྔོན་ལ་སླར་ཡང་འཛིན་པར་བྲེལ། དེར་མཐུད་ནས་ཆུ་སྐྱར་དག་གིས་ཕར་འཕུར་ཚུར་འཕུར་གྱི་རྒུམ་བུ་འཚོལ་བ་མཐོང་སྟེ། རྡེའུ་བསྒྲུགས་ཏེ་རྒྱག་པར་བྱེད། མ་ཟད། མོས་ལྟོ་བ་དཀར་བའི་བྱ་ཕྲུག་ཅིག་ལ་རྡོ་ཕོག་སོང་བར་ཡིད་ཆེས་བྱས་ན་ཡང་། ཆུ་སྐྱར་དེ་གཤོག་ཟུང་བརྐྱངས་ནས་ནམ་མཁའ་ལ་འཕུར་སོང་། མོའི་སེམས་ལ་རང་ཉིད་ཀྱིས་བྱ་ཕྲུག་ཅིག་ལ་རྡོ་ཡིས་རྨས་སྐྱོན་བཟོས་སོང་སྙམ་ནས་དབུགས་རིང་འབྱིན་ཞིང་རྡོ་རྒྱག་མཚམས་ཀྱང་བཞག་སོང་།
མཇུག་མཐར་མུ་ཏིག་དཀར་ཆུང་གིས་མཚོ་རྩྭ་རིགས་མི་འདྲ་བ་མང་པོ་བསྡུས་ནས་རང་ཉིད་ལ་ཆར་ཁེབས་དང་མགོ་རས་བཟོས་ཏེ། ངག་རྒྱུན་ཁྲོད་ཀྱི་ཉ་མོ་མི་གཟུགས་ཅན་ཡིན་ཁུལ་བྱེད། མོས་ཨ་མའི་འཚེམ་དྲུབ་ཐད་ཀྱི་ལག་ཤེས་རྒྱུད་འཛིན་བྱས་ཡོད་པས་ལག་པ་བདེ་པོ་འདུག མཚོ་རྩྭའི་ལོ་མ་ཆེན་པོ་ཞིག་གིས་རང་གི་བྲང་ཁར་ཨ་མ་དང་འདྲ་བའི་དབྱིན་ཡིག་གི་གསལ་བཤད་ཡི་གེ “ཨེད།” ཞིག་བཟོས། ཡིན་ཡང་མོའི “ཨེད།” ཡིག་གི་ཁ་དོག་དམར་པོ་མ་ཡིན་པར་ལྗང་ཁུ་རེད། མུ་ཏིག་དཀར་ཆུང་གིས་སྤྲོ་སྣང་ཆེན་པོས་རང་ཉིད་ཀྱི་བྲང་ཁའི་ཡིག་འབྲུ་ལྗང་ཁུ་དེར་ཡང་ལྟ་བསྐྱར་ལྟ་བྱེད་བཞིན་འདུག ཕར་བལྟས་ཚོད་ཀྱིས་མོ་རང་འཇིག་རྟེན་འདིར་ཡོང་དོན་ཉག་གཅིག་ནི “ཨེད།” ཡིག་གི་གསང་བའི་མཚོན་དོན་གང་ཡིན་འཚོལ་ཞིབ་བྱ་བ་དེ་ཡིན་པ་ལྟར་སྣང་།
མོའི་སེམས་སུ། “ཨ་མས་ང་ལ་ཡིག་འབྲུ་ལྗང་ཁུ་འདིའི་མཚོན་དོན་གང་ཡིན་འདྲི་སྲིད་དམ” སྙམ།
ཏག་ཏག་སྐབས་དེར། མོས་ཨ་མའི་འབོད་སྐད་ཐོས་པས་མཚོ་བྱིའུ་ཆུང་ཆུང་ཞིག་དང་འདྲ་བར་བདེ་ལྕག་འཁྱུག་པོས་ཨ་མའི་འཁྲིས་སུ་རྒྱུག་ཕྱིན་ཏེ། རང་གི་བྲང་ཁའི་ཡིག་འབྲུ་ལྗང་ཁུ་དེ་བསྟན་ནས་འཛུམ་ཆུང་དམུལ་དམུལ་བྱེད།
“མུ་ཏིག་དཀར་ཆུང་།” ལྕམ་ཧ་སི་ཐིར་པེ་རན་གྱིས་དེ་ལྟར་བོས་ཤིང་། དེ་ནས་ཡུད་ཙམ་ཁུ་སིམ་པོར་བསྡད་རྗེས་མུ་མཐུད་དུ། “ཡིག་འབྲུ་ལྗང་ཁུ་དེ་འདྲ་ཕྲུ་གུ་ཞིག་གི་བྲང་ཁར་བཀོད་ཀྱང་དོན་སྙིང་གང་ཡང་ཡོད་པ་མ་རེད། གཅེས་ཕྲུག་མ། ཨ་མའི་བྲང་ཁར་ཡིག་འབྲུ་དམར་པོ་འདི་མ་བཙེམ་རང་བཙེམ་ཡིན། ཡིག་འབྲུ་འདིའི་མཚོན་དོན་གང་ཡིན་ཧ་གོའམ” ཞེས་དྲིས།
“ཨ་མ་ལགས། ཧ་གོ་ཡོད། དེ་ནི་ཆེ་བྲིས་ཀྱི་གསལ་བཤད་ “ཨེད།” ཞིག་རེད། ཁྱེད་རང་གིས་ང་ལ་བསླབས་བྱུང་།” མུ་ཏིག་དཀར་ཆུང་གིས་དེ་ལྟར་ལན་བཏབ།
ལྕམ་ཧ་སི་ཐིར་པེ་རན་གྱིས་མིག་ཅེ་རེར་བུ་མོའི་གདོང་ལ་བལྟས་བསྡད། བུ་མོའི་གནག་སྣུམ་གྱི་མིག་ཟུང་ལས་སྔར་རྒྱུན་གྱི་ཉམས་འགྱུར་ཁྱད་མཚར་དེ་འདྲ་མངོན་གྱིན་འདུག་ན་ཡང་། ཡིག་འབྲུ་དམར་པོའི་མཚོན་དོན་སྐོར་གྱི་ཆ་ཤས་གང་རུང་ཞིག་རྟོགས་ཡོད་མེད་ཁ་ཚོན་གཅོད་དཀའ་བར་འདུག དགོས་མེད་ཀྱི་འདོད་འདུན་ཁྱད་མཚར་ཞིག་གི་རྐྱེན་པས་ལྕམ་ཧ་སི་ཐིར་པེ་རན་ལ་དོན་དེའི་སྐོར་འདྲི་རྩད་བྱ་འདོད་ཆེན་པོ་བྱུང་ནས་ན་རེ།
“གཅེས་ཕྲུག་མ། ཨ་མས་ཡིག་འབྲུ་དམར་པོ་འདི་བྲང་ཁར་འདོགས་དོན་གྱི་རྒྱུ་མཚན་གང་ཡིན་ཤེས་སོང་ངམ” ཞེས་དྲིས།
“ལོས་ཀྱང་ཤེས། དེ་ནི་ཆོས་དཔོན་ལགས་ཀྱིས་ནམ་རྒྱུན་ལག་པ་རང་ཉིད་ཀྱི་བྲང་ཁར་སྦྱོར་བ་དང་གཅིག་པ་རེད།” མུ་ཏིག་དཀར་ཆུང་གི་མིག་ཟུང་ལས་རྣམ་རིག་གི་མེ་སྟག་འཕྲོ་བཞིན་གད་མོ་འཚེར་འཚེར་གྱིས་དེ་སྐད་ལན་བཏབ།
“དེ་ལྟར་བཤད་དོན་ཅི་ཡིན་ནམ།” བུ་མོའི་ཁུངས་མེད་ལུང་མེད་ཀྱི་སྐད་ཆ་དགོད་བྲོ་བོ་དེ་ཐོས་མ་ཐག་ལྕམ་ཧ་སི་ཐིར་པེ་རན་དགོད་ཁ་ཤོར་ན་ཡང་། དེ་ནས་གདོང་མདོག་རིམ་གྱིས་སྐྱ་བོར་གྱུར་ཏེ་མུ་མཐུད་དུ། “ཡིག་འབྲུ་འདི་ངའི་སེམས་དང་འབྲེལ་བ་ཡོད་པ་མ་གཏོགས་མི་གཞན་པའི་སེམས་པ་དང་འབྲེལ་བ་ག་རེ་ཡོད་དམ” ཞེས་དྲིས།
དུས་དེར། མུ་ཏིག་དཀར་ཆུང་གི་རྣམ་འགྱུར་ནམ་རྒྱུན་ལས་གཟབ་ནན་དུ་གྱུར་ཏེ་ན་རེ། “ཤེས་མ་བྱུང་། ཨ་མ་ལགས། བདག་གིས་ཤེས་པ་མཐའ་དག་ལབ་ཚར་ཡོད། སྔོན་ཏག་ཏག་ལ་ཁྱེད་དང་བཀའ་མོལ་གནང་མཁན་སྤོ་ལགས་དེར་དྲི་གནོངས་དང་། ཁོང་གིས་ཤེས་ཀྱང་སྲིད། ཨ་མ་ལགས། དྲང་པོར་གསུང་གནོངས་དང་། ཁྱེད་ཀྱིས་ཡིག་འབྲུ་འདི་བྲང་ཁར་བཙེམ་དགོས་དོན་ཡང་སྙིང་ཅི་ཡིན་ནམ། ཆོས་དཔོན་དེས་རྟག་པར་ལག་པ་བྲང་ཁར་འཇོག་དོན་ཅི་རེད་དམ” ཞེས་ལྡོག་འདྲི་བྱས།
མུ་ཏིག་དཀར་ཆུང་གིས་དེ་ལྟར་བཤད་པ་དང་མཉམ་དུ། ལག་ཟུང་གིས་ཨ་མའི་ལག་པར་དམ་དུ་འཇུས་ཤིང་ནམ་རྒྱུན་མཐོང་དུ་དཀོན་པའི་གཟབ་ནན་གྱི་ཉམས་འགྱུར་ཞིག་མངོན་ཏེ་ཨ་མའི་མིག་ཟུང་ལ་ཅེར་ནས་བསྡད་སོང་། དུས་དེར། ལྕམ་ཧ་སི་ཐིར་པེ་རན་གྱི་སེམས་སུ། དེ་རིང་ཕྲུ་གུ་འདིས་སྔར་རྒྱུན་དང་མི་འདྲ་བའི་རྣམ་འགྱུར་འདི་འདྲ་སྟོན་དོན་ནི། གཅིག་བྱས་ན་མ་བུའི་བར་ཐག་ཇེ་ཆུང་དུ་བཏང་སྟེ་ཨ་མའི་བྱམས་སེམས་སློང་འདོད་པ་ཡིན་ངེས་རེད་སྙམ། དེ་སྔོན་ཡིན་ན། མོས་ཕྱོགས་གཅིག་ནས་རང་ཉིད་ཀྱི་བུ་མོར་དཔྲལ་པའི་མིག་དང་ཁོང་གི་སྙིང་ལྟར་གཅེས་སྐྱོང་བྱེད་ཀྱིན་ཡོད་ན་ཡང་། ཕྱོགས་གཞན་ཞིག་ནས་མུ་ཏིག་དཀར་ཆུང་གི་ཟླ་བཞི་པའི་བསིལ་རླུང་ལྟ་བུའི་གཤིས་ཀ་དེར་རེ་ལྟོས་བྱ་རྒྱུ་མེད་པའི་ཚུལ་ནམ་རྒྱུན་རང་ཉིད་ལ་གསལ་འདེབས་བྱེད་བཞིན་ཡོད། བསིལ་རླུང་དེ་ནི་ནམ་ཡོང་གི་སྔོན་བརྡ་མེད་པར་ཐོན་ཡོང་ཞིང་གར་འགྲོ་ཡི་རྗེས་ཤུལ་མེད་པར་བུད་འགྲོ། ཐོལ་གྱིས་འབར་བའི་སྤྲོ་ཤུགས་དེ་ཆེ་ཆེར་འཕེལ་ཏེ་སྤྲོ་དགའི་ངང་ལ་གནས་དུས་གློ་བུར་ཁོང་ཁྲོ་ཆེན་པོར་འགྱུར་བའང་སྲིད། ཚུལ་དེ་ནི་འདི་ལྟ་སྟེ། ཁྱོད་ཀྱིས་ཟླ་བཞི་པའི་བསིལ་རླུང་རང་ཉིད་ཀྱི་ལུས་སྟེང་དུ་ལྡང་བཅུག་ཚེ་གྲང་རེག་མ་གཏོགས་དྲོད་འཇམ་ཚོར་དཀའ་བ་ཇི་བཞིན་ནོ། །དེ་ནས་གློ་བུར་ཞི་འཇམ་གྱི་ངང་ཚུལ་འཁྱེར་ཏེ་ཁྱོད་ཀྱི་ངོ་གདོང་ལ་འོ་བྱེད་ཅིང་ཁྱོད་ཀྱི་སྐྲ་ལོར་བྱིལ་བྱིལ་བྱེད་པ་དང་། ཡང་དེ་མ་ཐག་ཁྱོད་རང་བསྐྱུར་ནས་གཞན་དུ་རྒྱུག་འགྲོ། མཇུག་མཐར་ཁྱོད་ཀྱི་སེམས་ཁོང་དུ་རྨི་ལམ་ལྟ་བུའི་བདེ་སྣང་བན་བུན་ལས་ཅི་ཡང་འཇོག་མི་སྲིད། དེ་ནི་ཨ་མ་ཞིག་གི་མིག་ནང་གི་ཕྲུ་གུའི་སྣང་བརྙན་ཡིན་ཏེ། མི་གཞན་གྱི་མིག་གིས་བལྟས་ཚེ་ཞན་ཆ་རྐྱང་རྐྱང་ཡིན་ཡང་སྲིད་དོ། །གནས་སྐབས་དེར་ལྕམ་ཧ་སི་ཐིར་པེ་རན་གྱི་སེམས་སུ། ཤེས་རབ་སྨིན་སྔ་ཞིང་རྫི་གསང་ཤིན་ཏུ་རྣོ་བའི་མུ་ཏིག་དཀར་ཆུང་ནི་གྲོགས་པོ་ནང་བཞིན་ཨ་མར་སྐྱིད་སྡུག་མཉམ་མྱོང་བྱེད་པའི་ལོ་ཚོད་ལ་བསླེབས་ཡོད་ཀྱང་སྲིད། སེམས་གཏམ་གང་ཡོད་བཤད་ཀྱང་མ་སྨད་ཕན་ཚུན་སུ་ལའང་གནོད་པ་མེད་ཀྱང་སྲིད་སྙམ། ན་ཚོད་ཇེ་ཆེར་སོང་བ་དང་བསྟུན་ནས། མུ་ཏིག་དཀར་ཆུང་གི་གཤིས་ཀའི་ཁྲོད་ནས་ཞུམ་མེད་རྦད་ཆོད་དང་རྒོད་པོ་མཐུར་མེད། རང་རྩིས་རང་བཀུར་བཅས་དང་འགྲོགས་པའི་ང་རྒྱལ་ཞིག་མངོན་ཡོང་གིན་འདུག མ་ཟད་ཟོལ་བཅོས་ཀྱི་ཆ་ཡོད་པའི་དོན་དག་མཐའ་དག་མིག་ནང་དུ་མི་འཇོག་པར་མཐོང་ཆུང་བྱེད་ཅིང་། དགའ་སྐྱོ་ཆགས་སྡང་གི་ཚོར་སྣང་ཕུན་སུམ་ཚོགས་པོ་ཡོད། མདོར་ན། མ་སྨིན་པའི་སིལ་ཏོག་སྔོ་རིལ་ཞིག་དང་འདྲ་བར་སོ་ལ་གཙེ་བར་བྱེད་དོ། །ཚུལ་དེ་མཐོང་བས་ལྕམ་ཧ་སི་ཐིར་པེ་རན་གྱི་སེམས་སུ། བུ་མོ་འདིར་འཐོབ་པར་དཀའ་བའི་ངང་གཤིས་ཁྱད་པར་ཅན་འདི་འདྲ་མང་པོ་ཞིག་འཛོམས་འདུག་པས། མ་འོངས་པར་ལྕམ་མོ་སྐུ་ཞབས་ཤིག་ཆགས་ཐུབ་པ་གདོན་མི་ཟ། གལ་ཏེ་དེ་འདྲ་ཆགས་མ་ཐུབ་ཚེ། ཨ་མ་ངའི་སྡིག་ཉེས་ཀྱི་གྲིབ་མས་འགལ་རྐྱེན་བཟོས་པ་ཁོ་ནར་ཟད་སྙམ་པ་ཤར་རོ། །
ཕར་བལྟས་ཚོད་ཀྱིས། ཡིག་འབྲུ་དམར་པོ་དེའི་མཚོན་དོན་གང་ཡིན་འཚོལ་ཞིབ་བྱ་འདོད་ཀྱི་འདུ་ཤེས་ནི་མུ་ཏིག་དཀར་ཆུང་ལ་ལྷན་སྐྱེས་སུ་ཡོད་པར་སྣང་ཞིང་། དྲན་ཤེས་ཡོད་པའི་དུས་ནས་བཟུང་དོན་དག་དེ་རང་ཉིད་ཀྱི་ལས་སྐལ་དུ་བརྩིས་ཡོད་པ་འདྲ།
སྐབས་སྐབས་སུ་ལྕམ་ཧ་སི་ཐིར་པེ་རན་གྱི་སེམས་སུ། དཀོན་མཆོག་གིས་མུ་ཏིག་དཀར་ཆུང་ལ་འདི་ལྟའི་ངང་གཤིས་ཁྱད་པར་ཅན་སྩོལ་དོན་ནི་ལྕམ་རང་ཉིད་ལ་དམིགས་པའི་དགེ་སྡིག་རྣམ་སྨིན་གྱི་འཆར་གཞིའི་ཆ་ཤས་ཤིག་ཨེ་ཡིན་ནམ་སྙམ་དུ་བསམ་གྱིན་ཡོད།
ཡིན་ན་ཡང་། ཉེ་ཆར་མོའི་སེམས་ལ་འཆར་གཞི་དེའི་ཁྲོད་དུ་དཀོན་མཆོག་གི་གཟིགས་སྐྱོང་དང་ཐུགས་རྗེ་ཡང་འདུས་ཡོད་པ་འདྲ་སྙམ་གྱིན་ཡོད། གལ་ཏེ། མི་ཡི་བུ་མོ་ཡིན་པའི་མུ་ཏིག་དཀར་ཆུང་ལྷ་ཡི་ཕོ་ཉར་བལྟས་ཏེ་སེམས་ཀྱི་གསང་བ་རྗེན་པོར་ལབ་པ་ཡིན་ན།
ཨ་མའི་སེམས་ཁོང་དུ་ཡུན་རིང་མནན་པའི་སྐྱོ་སྡུག་དེ་དག་ཡོངས་སུ་སེལ་ནུས་སམ། ད་དུང་དེ་སྔོན་དྲག་ཏུ་འབར་མྱོང་ཞིང་ད་ལྟ་སྔར་བཞིན་ཤི་མེད་པའི་ཨ་མའི་ཚེ་སྲོག་གི་ངར་ཤུགས་ལ་བདག་པོ་རྒྱག་རོགས་བྱ་ནུས་སམ།
དེ་དག་ནི་ལྕམ་ཧ་སི་ཐིར་པེ་རན་གྱི་སེམས་སུ་འཁོར་བའི་འཆར་སྒོ་སྟེ། ཧ་ཅང་གསལ་དྲགས་ཏེ་སུ་ཞིག་གིས་མོའི་རྣ་ལམ་དུ་འཆད་ཀྱིན་པ་ནང་བཞིན་བྱུང་། ཏག་ཏག་སྐབས་དེར། མུ་ཏིག་དཀར་ཆུང་གིས་ཨ་མའི་ལག་པར་དམ་དུ་འཇུས་ཤིང་མིག་ཅེ་རེར་ཨ་“ཨ་མ་ལགས། ཡིག་འབྲུ་དམར་པོ་དེའི་ནང་དོན་ག་རེ་རེད་དམ། དེ་བྲང་ཁར་འདོགས་དགོས་དོན་གང་རེད་དམ། ཆོས་དཔོན་གྱིས་ལག་པ་བྲང་ཁར་འཇོག་དོན་ཅི་རྒྱུ་མ་ཕུ་འདེད་ཀྱིས་དྲི་བ་འདོན་བཞིན་པ་གཞི་ནས་ཚོར།
ཡིན་ནམ།” མུ་ཏིག་དཀར་ཆུང་གིས་ཡང་སྐོར་བསྐྱར་སྐོར་གྱིས་དེ་ལྟར་དྲི་བ་འདོན་བཞིན་འདུག
བུ་མོར་ལན་ཇི་ལྟར་རྒྱག་དགོས་མིན་ཐད་ལྕམ་ཧ་སི་ཐིར་པེ་རན་སོམ་ཉིའི་དྲ་བར་ཚུད་ཅིང་། མནོ་བསམ་ཡུད་ཙམ་བཏང་མཐར། དོན་དག་དེ་ཕྲུ་གུ་ལ་ཤེས་བཅུག་ན་ཡག་པོ་མི་ཡོང་བསམས་ཏེ་སྐད་ཆེན་པོས་བཤད་དོན། “བུ་མོ་གླེན་མ། ག་རེ་འདྲི་བཞིན་ཡོད་དམ། དོན་དག་མང་དག་ཅིག་ཕྲུ་གུར་ཇུས་གཏོགས་ཡོད་པ་མ་རེད། ཆོས་དཔོན་གྱི་ཐུགས་ལ་གང་འཆར་གྱིན་པ་ཨ་མས་ཇི་ལྟར་ཤེས་སྲིད་དམ། ཡིག་འབྲུ་དམར་པོ་འདི་བྲང་ཁར་བཙེམས་དོན་ནི་ང་རང་དེ་ལ་དགའ་བས་ཡིན། གོ་བྱུང་ངམ” ཞེས་བཤད།
འདས་ཟིན་པའི་ལོ་ངོ་བདུན་གྱི་རིང་ལ། ལྕམ་ཧ་སི་ཐིར་པེ་རན་གྱིས་ཡིག་འབྲུ་དམར་པོའི་སྐོར་ནས་ད་ལྟ་ནང་བཞིན་རྫུན་རྩ་བ་ནས་ལབ་མྱོང་མེད། དེའི་རྒྱུ་མཚན་ནི། སྤྱིར་ཡིག་འབྲུ་དམར་པོ་དེ་སྡིག་ཉེས་ཀྱི་མཚོན་རྟགས་ཡིན་ན་ཡང་། ཕྱོགས་གཞན་ཞིག་ནས་འཇིག་རྟེན་འདོད་སྲེད་འགོག་བྱེད་ཀྱི་སྲུང་མའི་བྱེད་ནུས་ཀྱང་ཐོན་གྱིན་ཡོད་པས་ཡིན་སྲིད། ཡིན་ཡང་། ད་ལྟ་ཆོས་སྐྱོང་སྲུང་མ་མཐུ་བོ་ཆེ་གང་དེས་སྔར་ནས་མོ་རང་ཡལ་བར་བོར་ཟིན་པ་འདྲ་སྙམ། མོས་རང་ཉིད་ཀྱི་ནང་སེམས་ལ་བྱ་ར་ཇི་ལྟར་བྱས་ན་ཡང་། སྡིག་པའི་རྒྱུ་གང་ཞིག་རང་སེམས་སུ་འཛུལ་གྱིན་པའམ། ཡང་ན་སྔར་གྱི་སྡིག་པའི་རྒྱུ་གང་དེ་འགྱོད་བཤགས་ཀྱིས་མཐར་སྤྲོད་གཏང་ཐུབ་མེད་པའི་ངང་ཚུལ་གསལ་ལེར་མཐོང་ཡོང་།
དུས་དེར། མུ་ཏིག་དཀར་ཆུང་གི་གདོང་ལས་མངོན་པའི་གཟབ་ནན་གྱི་ཉམས་འགྱུར་དེ་ཡང་གར་སོང་རྗེས་མེད་དུ་གྱུར་འདུག
ཡིན་ཡང་། མོས་ད་དུང་ཡང་རང་ཉིད་ཀྱི་དོགས་འདྲི་མཚམས་བཞག་མེད་དེ། ཁྱིམ་དུ་ལོག་པའི་ལམ་བར་དུ་དེའི་སྐོར་ཐེངས་གསུམ་ལ་ཡང་སྐོར་བསྐྱར་སྐོར་གྱིས་དྲིས་ཤིང་།
དགོང་ཟས་ཟ་དུས་དང་ཉལ་ཁར་ཡང་ཐེངས་མ་ཁ་ཤས་ལ་དྲིས་སོང་། ཐ་ན་གཉིད་ཁུག་པའི་བར་གླགས་ནས་ཀྱང་སླར་ཡང་མགོ་བོ་དགྱེ་ཡོང་སྟེ་ཐེངས་གཅིག་དྲིས་སོང་། དྲི་བ་གང་དེ་འདོན་པའི་སྐབས་སུ་མིག་ཟུང་ལས་རྩེད་མཚར་བྱེད་པ་ལྟ་བུའི་བསྟན་བཤིག་གི་ཟེར་མ་འཁྱུག་འཁྱུག་བྱེད་དོ། །
ཕྱི་ཉིན་སྔས་འབོལ་ལས་མགོ་བོ་ཡར་དགྱེ་མ་ཐག “ཨ་མ་ལགས། ཡིག་འབྲུ་དམར་པོ་དེའི་ནང་དོན་གང་རེད་དམ” ཞེས་དང་། “ཆོས་དཔོན་གྱིས་ལག་པ་བྲང་ཁར་འཇོག་དོན་གང་ཡིན་ནམ” ཞེས་དྲིས་བྱུང་། རྐྱེན་གང་ཡིན་ཆ་མི་འཚལ་ཡང་མུ་ཏིག་དཀར་ཆུང་གིས་འབྲེལ་མེད་ཀྱི་དོན་དག་དེ་གཉིས་མཉམ་གཅིག་ཏུ་འཇོག་གིན་འདུག
“ད་ཁ་ཚིམས་ཤིག བསྟན་བཤིག་མ། ང་ལ་སུན་པོ་མ་བཟོ་ཞིག ཁར་མི་མཉན་ན་མུན་ཁང་དུ་འཇུག་གི་ཡིན།” ལྕམ་ཧ་སི་ཐིར་པེ་རན་གྱིས་དེ་སྔོན་བུ་མོར་ཡེ་ནས་བསྟན་མ་མྱོང་བའི་ཁྲོ་གཉེར་བསྟན་ནས་དེ་ལྟར་སྐད་བརྒྱབ་བོ། །

བཅུ་དྲུག་པ། ནགས་ཁྲོད་ཀྱི་འཆམ་འཆམ།

མནར་གཅོད་ཇི་འདྲ་ཞིག་མྱང་དགོས་བྱུང་ཡང་རུང་། མཇུག་འབྲས་གང་འདྲ་ཞིག་ལ་གདོང་གཏད་དགོས་ཀྱང་རུང་། ལྕམ་ཧ་སི་ཐིར་པེ་རན་གྱིས་སྨན་པ་དེའི་སྐྱེ་ཁུངས་ཡོང་ཁུངས་ངོ་མ་ཆོས་དཔོན་དེམ་སི་དེ་ཡོབ་ལགས་ལ་གསལ་བོར་ལབ་རྒྱུའི་བློ་ཐག་གཙང་བཅད་བྱས། ཆོས་དཔོན་ནམ་རྒྱུན་མཚོ་ངོགས་སམ་ཡང་ན་ཉེ་འཁོར་གྱི་ནགས་ཁྲོད་དུ་མནོ་བསམ་གཏོང་གིན་འཆམ་འཆམ་བྱེད་པར་དགའ་བའི་ཚུལ་མོ་རང་གི་སེམས་ན་གསལ་ཐིང་ཐིང་ཡིན། ཡིན་ཡང་། མོས་ཉིན་འགར་བསྒུགས་ཀྱང་ཆོས་དཔོན་དང་ངོ་ཐུག་པའི་གོ་སྐབས་འོས་འཚམས་ཤིག་ཡེ་ནས་མ་རྙེད། མ་གཞི་བྱས་ན། མོ་རང་ཐད་ཀར་ཆོས་དཔོན་གྱི་གཟིམ་ཁང་དུ་བཅར་བའི་དབང་དུ་བཏང་ན་ཡང་། མི་ཁ་གཏམ་ཡན་ཕོག་མི་སྲིད་ཅིང་ཆོས་དཔོན་གྱི་མཚན་སྙན་ལའང་གནོད་མི་སྲིད། རྒྱུ་མཚན་ནི་ནམ་རྒྱུན་ཁོང་གི་གཟིམ་ཁང་དུ་སྡིག་ཉེས་འགྱོད་བཤགས་བྱེད་མཁན་དད་ལྡན་ཕོ་མོའི་འགྲོ་འོང་རྒྱུན་མི་ཆད་ཅིང་། མང་ཆེ་ཤོས་ཀྱི་སྡིག་ཉེས་ནི་ཡིག་འབྲུ་དམར་པོའི་སྡིག་ཉེས་དང་ཁྱད་པར་མེད་པས་ཡིན། དེ་ལྟ་ན་ཡང་། མོ་རང་གཟིམ་ཁང་དུ་བཅར་ནུས་ཀྱི་མེད། དེར་རྒྱུ་རྐྱེན་གསུམ་ཡོད་དེ། གཅིག་ནི་སྨན་པ་ཝ་ཏི་ཕྲི་ལིན་བོ་ཐི་ཡིས་མངོན་ལྐོག་གང་རུང་ནས་བར་ཆད་གཏོང་བར་ཞེད་པས་དང་། གཉིས་ནི་རང་སེམས་ལ་དོགས་འདྲོག་ཆེན་པོ་ཡོང་དོགས་དང་།
གཞན་ཞིག་ནི་ཁོར་ཡུག་ཁོད་ཡངས་པོ་ཞིག་ནས་ཆོས་དཔོན་དང་ལབ་གླེང་བྱ་འདོད་པ་བཅས་ཀྱིས་སོ། ། དེའི་དབང་གིས། ལྕམ་ཧ་སི་ཐིར་པེ་རན་གྱིས་གུ་དོག་པའི་ཁང་མིག་ཅིག་ལས་ཆོས་དཔོན་དང་ལབ་གླེང་བྱ་འདོད་གནང་གིན་མེད་དོ། །
ཉིན་ཞིག་ལྕམ་ཧ་སི་ཐིར་པེ་རན་ནད་པ་ཞིག་གི་ཁྱིམ་ལ་རོགས་རམ་བྱེད་དུ་སོང་བ་ན། ཆོས་དཔོན་དེམ་སི་དེ་ཡོབ་ལགས་སྔ་ཉིན་དབྱིན་ཏི་ཨན་པ་རྣམས་ཡེ་ཤུའི་ཆོས་འོག་ལ་འཇུག་རྒྱུའི་མཛད་ཕྲིན་སྐྱོང་བཞིན་པའི་ཆོས་གྲོགས་དམ་པ་ཞིག་ལ་མཇལ་འཕྲད་དུ་ཕེབས་ཟིན་པ་དང་། ཕལ་ཆེར་སང་ཉིན་ཕྱི་དྲོར་ལོག་ཕེབས་རྒྱུ་ཡིན་པའི་གནས་ཚུལ་ཤེས་རྟོགས་བྱུང་། དེ་བས། དེའི་ཕྱི་ཉིན་ཕྱི་དྲོར་མོས་མུ་ཏིག་དཀར་ཆུང་འཁྲིད་དེ་ཆོས་དཔོན་མཇལ་བར་ཕྱིན། ལྕམ་ཧ་སི་ཐིར་པེ་རན་ཕྱི་ལོགས་སུ་འགྲོ་ཐེངས་རེར། སྟབས་བདེ་མིན་གང་ལྟར་ཡང་མུ་ཏིག་དཀར་ཆུང་ནི་མོའི་རྔ་མ་དང་འདྲ་བར་ཕྱི་ཕྱིར་འཁྲིད་དགོས་ཡོད།
མ་སྨད་གཉིས་མཚོ་ངོགས་བརྒྱུད་ནས་ཕར་ཙམ་ཕྱིན་རྗེས་ཁེར་ལམ་ཞིག་ལས་མེད་ཅིང་། ལམ་བུ་དེ་གྱ་གྱུའི་ངང་གདོད་མའི་ནགས་གསེབ་ལ་འཐེན་ཡོད། ཚང་ཚིང་གི་ལྗོན་པའི་བར་གསེང་དུ་ལམ་བུ་ནི་ཤིན་ཏུ་དོག་ཅིང་གྲིབ་ནག་ཡོར་ཡོར་བྱེད། ལྗོན་པའི་ཡལ་འདབ་ཕར་གཡོ་ཚུར་གཡོ་བྱེད་པའི་བར་གླགས་ནས་ནམ་མཁའ་རེས་ཡིབ་རེས་མངོན་བྱེད། ལྕམ་ཧ་སི་ཐིར་པེ་རན་གྱི་སེམས་སུ། སྣང་ཚུལ་དེ་ནི་ཏག་ཏག་ལོ་འདི་གའི་རིང་གི་རང་ཉིད་ཀྱི་སེམས་ཁམས་དང་ཇི་འདྲའི་འདྲ་ཨང་སྙམ་དུ་སེམས། གནམ་གཤིས་གྲང་ཤུར་ཤུར་བྱེད་ཅིང་མགོ་ཐོག་གི་མཁའ་དབྱིངས་སུ་སྤྲིན་པ་སྐྱ་བོ་ཞིག་ལང་ལོང་གཡོ། རླུང་གི་རྒྱུ་ཕྱོགས་དང་བསྟུན་ནས་སྐབས་རེར་སྤྲིན་པའི་གསེབ་ནས་ཉི་འོད་ཉག་མ་འགའ་འཕྲོས་ཡོང་སྟེ། ལམ་བུའི་སྟེང་ནས་ཁེར་ཧྲེང་ངེར་རྐང་བྲོ་རྒྱག་པར་བྱེད། སྐད་ཅིག་ལ་མངོན་ཞིང་ཡལ་འགྲོ་བའི་རང་བྱུང་གི་མཛེས་པ་དེ་ནི་ནགས་ཁྲོད་ཀྱི་ག་ས་གར་མཐོང་དུ་འདུག
གནམ་གཤིས་འདི་འདྲའི་ཁྲོད་དུ། རྐང་བྲོ་རྒྱག་གིན་པའི་ཉི་འོད་དེ་ཡང་ཆེས་ཤིན་ཏུ་ཉག་ཕྲ་བ་ཞིག་སྟེ། ཕར་ཉེ་སར་བཅར་བ་ན་དེ་མ་ཐག་ཡལ་འགྲོ། མ་གཞི་བྱས་ན། སྔོན་ཏག་ཏག་ལ་ཉི་འོད་གར་དུ་རྩེན་མྱོང་བའི་ས་ངོས་གང་དེ་ས་གཞན་ལས་འོད་དང་ལྡན་པ་ཞིག་ཡིན་འོས་མོད་ཀྱང་། དེ་ལས་ལྡོག་སྟེ་ས་ངོས་གཞན་ལས་ཀྱང་ནག་ཐིབ་ཐིབ་བྱེད་པའི་སྣང་བ་སྟེར།
པ་ལགས། ཉི་འོད་ཀྱིས་ཁྱེད་རང་ལ་དགའ་པོ་བྱེད་ཀྱིན་མི་འདུག ཁྱེད་རང་ལ་གཡོལ་ནས་བྲོས་འགྲོ་བཞིན་གདའ། ཁྱེད་ཀྱི་བྲང་ཁའི་ཡི་གེ་དེ་ལ་ཞེད་ཀྱིན་ཡོད་པ་འདྲ།
གཟིགས་དང་། ད་ལྟ་ཕ་གི་ན་བྲོ་འཁྲབ་ཀྱིན་འདུག ཁྱེད་རང་འདི་གར་ཏོག་ཙམ་བཞུགས་དང་།
ང་ཕྱིན་ནས་གཟུང་ཡོང་། ང་ནི་ཕྲུ་གུ་ཆུང་ཆུང་ཡིན་པས་ཉི་འོད་ཞེད་ཀྱི་མ་རེད། དེ་ནི་ངའི་བྲང་ཁ་ན་ཡི་གེ་དེ་འདྲ་མེད་པས་རེད།” མུ་ཏིག་དཀར་ཆུང་གིས་དེ་ལྟར་སྐད་བརྒྱབ་བྱུང་།
“ངའི་གཅེས་ཕྲུག་མ། ཚེ་གཅིག་ལུས་གཅིག་ལ་ཁྱོད་ཀྱི་བྲང་ཁར་འདི་འདྲ་འདོགས་མི་དགོས་པའི་སྨོན་ལམ་འདེབས།” ལྕམ་ཧ་སི་ཐིར་པེ་རན་གྱིས་དེ་ལྟར་བཤད།
“དེའི་རྒྱུ་མཚན་ག་རེ་ཡིན་ནམ། ཨ་མ་ལགས། ང་ཡང་ཁྱེད་ནང་བཞིན་ཆེན་པོ་ཆགས་དུས་བྲང་ཁར་རང་བཞིན་གྱི་ཡི་གེ་དེ་འདྲ་འདོགས་དགོས་པ་མ་རེད་དམ།"
“ རྒྱུགས་ཤིག མགྱོགས་པོར་ཉི་འོད་འཛིན་པར་རྒྱུགས་ཤིག ཉི་འོད་ལམ་སང་ཡལ་འགྲོ་ངེས་རེད།” ལྕམ་ཧ་སི་ཐིར་པེ་རན་གྱིས་དེ་ལྟར་སྐུལ་མ་བྱས།
མུ་ཏིག་དཀར་ཆུང་གིས་གཏམ་དེ་ཐོས་མ་ཐག་འཕུར་བ་ལྟར་རྒྱུག་སོང་། ལྕམ་ཧ་སི་ཐིར་པེ་རན་གྱིས་བུ་མོའི་རྒྱབ་གཟུགས་ལ་ལྟ་བཞིན་འཛུམ་དམུལ་དམུལ་བྱེད། མུ་ཏིག་དཀར་ཆུང་གིས་དངོས་གནས་ཉི་འོད་འཇུ་བཟུང་ཐུབ་འདུག མོས་ཉི་འོད་གོས་སུ་གྱོན་ནས་འདུག བདེ་ལྕག་འཁྱུག་པོས་འཕག་འགུལ་བྱེད་པ་དང་བསྟུན་ནས་མོའི་ལུས་ནས་བཀྲག་མདངས་འཚེར་འཚེར་བྱེད་བཞིན་འདུག དེ་ལྟར་ཉི་འོད་རེ་ཞིག་རྩེད་རོགས་མེད་པའི་ཕྲུ་གུ་ཁེར་རྐྱང་དེའི་ལུས་སྟེང་ནས་བསྡད་དེ་རྩེད་རོགས་བྱས་སོང་། ཡིན་ཡང་། ལྕམ་ཧ་སི་ཐིར་པེ་རན་སྒྱུ་འཕྲུལ་ལྟ་བུའི་འོད་ཀྱི་འཇིག་རྟེན་དེའི་འགྲམ་དུ་བསླེབ་གྲབས་ཡོད་དུས་ཉི་འོད་སྐད་ཅིག་ལ་ཡལ་སོང་།
“ཁོ་ཚོ་ཡང་བྲོས་སོང་།” མུ་ཏིག་དཀར་ཆུང་གིས་མགོ་བོ་གཡུག་བཞིན་དེ་སྐད་ཟེར།
“ལྟོས་དང་། ད་ལྟ་ངས་ལག་པར་ཉི་འོད་ཉག་མ་འགའ་བཟུང་ཡོད།” ལྕམ་ཧ་སི་ཐིར་པེ་རན་གྱིས་འཛུམ་དམུལ་དམུལ་ངང་དེ་ལྟར་བཤད།
ཡིན་ཡང་། མོས་ལག་པ་ཕར་བསྲིངས་མ་ཐག་ཉི་འོད་གར་སོང་མེད་པར་ཡལ་ཚར་འདུག མུ་ཏིག་དཀར་ཆུང་གི་མེ་ཏོག་བཞད་པ་ལྟ་བུའི་ཉམས་འགྱུར་ལ་ཕར་བལྟས་ཚོད་ཀྱིས་ཉི་འོད་དེ་དག་མོས་ཁོང་དུ་འཐུང་ཞིང་དེ་ནས་ཕྱིར་བསྐྱུགས་ཏེ་རྩེད་མོ་རྩེ་བཞིན་ཡོད་པའི་སྣང་བ་འབྱུང་། མུ་ཏིག་དཀར་ཆུང་གི་ངང་གཤིས་ཀྱི་ཆ་ནས་བཤད་ན། ལྕམ་ཧ་སི་ཐིར་པེ་རན་ལ་བཞག་པའི་བག་ཆགས་ཟབ་ཤོས་ནི་འཛད་མཐའ་མེད་པའི་སྤྲོ་སྣང་དེ་ཡིན། བུ་མོའི་ངང་གཤིས་དེས་ནམ་རྒྱུན་ཨ་མར་གསར་བ་གསར་རྐྱང་གི་ཚོར་སྣང་འབའ་ཞིག་སྟེར་བཞིན་ཡོད། སྐབས་དེའི་བྱིས་པ་གང་མང་ཞིག་ལ་སེམས་ཁམས་མི་དྭངས་པའི་ནད་བྱུང་ཡོད། དེ་ནི་རང་ཉིད་སོ་སོའི་ཕ་མེས་ནས་འགོས་པ་ཞིག་ཡིན་ཡང་སྲིད། མུ་ཏིག་དཀར་ཆུང་ལ་ནད་དེ་འདྲ་དྲི་མ་ཙམ་ཡང་མེད། གཅིག་བྱས་ན་ཚད་ལས་བརྒལ་བའི་སྤྲོ་སྣང་དེ་ནི་ན་ཚ་རིགས་ཤིག་ཡིན་ཡང་སྲིད་དེ། མོ་མངལ་དུ་སྦྲུམ་ཡོད་དུས་ལྕམ་ཧ་སི་ཐིར་པེ་རན་གྱིས་སྐྱོ་སྡུག་མཐའ་དག་བཟོད་བསྲན་བྱེད་སྒང་ཡིན་པས་ཨ་མའི་རྒོད་གཤིས་ལས་འགོས་པ་ཡིན་ཡང་སྲིད། ཤུགས་དྲག་པའི་སྤྲོ་སྣང་དེ་ནི་དངོས་གནས་ཡ་མཚན་པོ་ཞིག་སྟེ།
དེས་བྱིས་པ་ཆུང་ཆུང་དེ་འདྲ་ཞིག་ལ་ལྕགས་ལྟར་སྲ་བའི་གཤིས་ཀ་ཞིག་རང་བཞིན་གྱིས་གྲུབ་པར་བྱས་འདུག དེ་བས། མུ་ཏིག་དཀར་ཆུང་ལ་སྐྱོ་སྣང་གི་ངང་གཤིས་ཅུང་ཟད་ཅིག་ཅིས་ཀྱང་དགོས་པར་སྣང་སྟེ། དེ་ལྟ་བྱུང་ཚེ་ད་གཟོད་དེ་ལ་རྐྱེན་བྱས་ནས་བྱམས་སྙིང་རྗེ
སོགས་མི་གཤིས་བཟང་པོ་དག་མོའི་རྒྱུད་ལ་སྐྱེ་བར་འགྱུར་ཡང་སྲིད། ཡིན་ཡང་། མུ་ཏིག་དཀར་ཆུང་གི་མི་ཚེའི་ལམ་ཐག་ད་དུང་ཤིན་ཏུ་རིང་བས་ཚུལ་དེར་ད་དུང་སེམས་ཁྲལ་བྱ་དགོས་མ་མཆིས་སོ། །
“ཚུར་ཤོག གཅེས་ཕྲུག ངེད་གཉིས་ནགས་གསེབ་ནས་ངལ་གསོ་ཅུང་ཟད་བྱའོ” ལྕམ་ཧ་སི་ཐིར་པེ་རན་གྱིས་ཡར་ལྟ་མར་ལྟ་འགའ་བྱས་རྗེས་དེ་ལྟར་བཤད།
“ང་ད་དུང་ཐང་ཆད་ཀྱིན་མི་འདུག ཨ་མ་ལགས། ཡིན་ཡང་། གལ་ཏེ་ཁྱེད་ཀྱིས་སྒྲུང་ཞིག་གསུང་ཚེ་ངལ་གསོ་ཏོག་ཙམ་བརྒྱབ་ན་ཡང་འགྲིག་གི་རེད།”
“ཨ་མས་སྒྲུང་ཞིག་འཆད་ཆོག གཅེས་ཕྲུག་མ། ག་རེ་སྐོར་གྱི་སྒྲུང་ལ་མཉན་འདོད་འདུག་གམ།”
“མི་ཕོ་ནག་པོའི་སྐོར་ནས་གསུང་གནོངས་དང་།” མུ་ཏིག་དཀར་ཆུང་གིས་ཨ་མའི་ལྭ་འདབས་ནས་འཇུས་ཤིང་། གཟབ་ནན་དང་བསྟན་བཤིག་འདྲེས་མའི་ཉམས་ཀྱིས་ཨ་མའི་གདོང་ལ་ཅེར་ནས། “ནགས་ཁྲོད་དུ་ལྐོག་ལྐོག་སུད་སུད་ངང་སྡོད་ཅིང་ལག་ཏུ་མི་རྣམས་ཀྱི་མིང་ཐོ་བཀོད་སའི་གླེགས་བམ་ལྕགས་ཤན་མ་ཐོགས་པའི་མི་ཕོ་ནག་པོ་པའི་ཚུལ་དང་། ཇི་ལྟར་མི་རྣམས་ཀྱི་བྲང་ཁར་ཡིག་འབྲུ་དམར་པོ་འབྲི་བའི་སྐོར་གསུང་གནོངས་དང་། ཨ་མ་ལགས། ཁྱེད་ཀྱིས་མི་ཕོ་ནག་པོ་དེ་མཐོང་མྱོང་ཡོད་དམ” ཟེར།
“སྒྲུང་དེ་འདྲ་ཞིག་སུས་ཁྱོད་ལ་ལབ་སོང་ངམ།” ལྕམ་ཧ་སི་ཐིར་པེ་རན་གྱིས་དེ་ལྟར་དྲིས་ཤིང་། དུས་སྐབས་དེར་ས་གྲགས་གནམ་གྲགས་བྱེད་པའི་རྨོངས་དད་ཀྱི་བཤད་སྲོལ་དེ་ཡིད་ལ་དྲན།
“མདང་དགོང་ངེད་གཉིས་རོགས་པ་བྱེད་པར་ཕྱིན་པའི་མི་ཚང་དེའི་རྨོ་མོ་ལགས་ཀྱིས་ཐབ་ཀའི་འགྲམ་དུ་གསུངས་བྱུང་། སྒྲུང་དེ་གསུང་དུས་རྨོ་མོ་ལགས་ཀྱི་སེམས་སུ་ང་གཉིད་ཁུག་ཡོད་པར་སེམས་ཡོད་ངེས། ནགས་ཁྲོད་འདིར་མི་ཁྲི་ཁྲི་འབུམ་འབུམ་མི་ཕོ་ནག་པོ་དེ་དང་ཐུག་མྱོང་ཡོད་པ་རེད་ཟེར། ཁོས་མི་རྣམས་ཀྱི་མིང་ཐོ་དེབ་ཏུ་འབྲི་ཞིང་མི་རེ་རེའི་བྲང་ཁར་རྟགས་རྒྱག་གིན་ཡོད་པ་རེད་ཟེར། ཧེ་པིན་སི་ཟེར་བའི་རྨོ་མོ་ལགས་ཁྱད་མཚར་པོ་དེ་ནི་མི་ཕོ་ནག་པོར་འཕྲད་མྱོང་མཁན་གྲས་ཀྱི་གཅིག་རེད་ཟེར། རྨོ་མོ་ལགས་དེས་ད་དུང་གསུང་དོན། ཁྱེད་ཀྱི་བྲང་ཁའི་ཡི་གེ་དེ་ཡང་མི་ཕོ་ནག་པོ་དེས་བརྒྱབ་པའི་རྟགས་རེད་ཟེར། ད་དུང་མཚན་མོའི་མུན་ནག་ཁྲོད་དུ་ཁྱེད་རང་མི་ཕོ་ནག་པོ་དེ་དང་ཐུག་དགོས་ཡོད་རེད་ཟེར། དུས་དེར་ཡིག་འབྲུ་དམར་པོ་ལས་འོད་ཟེར་དམར་པོ་ལམ་ལམ་བྱེད་ཟེར། ཨ་མ་ལགས། དངོས་གནས་རེད་དམ། ཁྱེད་རང་མཚན་མོར་མི་ཕོ་ནག་པོ་དེ་དང་ཐུག་གིན་ཡོད་དམ།” མུ་ཏིག་དཀར་ཆུང་གིས་དེ་ལྟར་དྲིས་བྱུང་།
“ནམ་རྒྱུན་ཁྱོད་རང་ནམ་གུང་གཉིད་ལས་སད་དུས་ཨ་མ་འཁྲིས་སུ་ཉལ་མི་འདུག་པ་མཐོང་མྱོང་ངམ།”
“དེ་འདྲ་ཡོད་མྱོང་མེད། གལ་ཏེ་ང་གཅིག་པུ་ཁྱིམ་དུ་བསྐྱུར་བར་སེམས་མི་བདེ་ན་ང་ཡང་མཉམ་པོར་འཁྲིད་གནོངས་དང་། ང་རང་འགྲོ་འདོད་ཆེན་པོ་འདུག ཨ་མ་ལགས།
དངོས་གནས་མི་ཕོ་ནག་པོ་དེ་འདྲ་ཡོད་པ་རེད་དམ། ཁྱེད་རང་གིས་ཁོ་མཐོང་མྱོང་ཡོད་དམ། ཁྱེད་ཀྱི་བྲང་ཁར་རྟགས་འགོད་མཁན་དེ་དངོས་གནས་མི་ཕོ་ནག་པོ་དེ་ཡིན་ནམ།”
“གལ་ཏེ་ངས་དོན་དག་དེའི་སྐོར་བཤད་ཚར་ན། ཁྱོད་ཀྱིས་ང་ཁུ་སིམ་པོར་སྡོད་དུ་འཇུག་རྒྱུ་ཨེ་ཡིན།”
“གལ་ཏེ་ཁྱེད་རང་གིས་གནས་ཚུལ་ཚང་མ་ང་ལ་གསུང་བ་ཡིན་ན། ང་ཁུ་སིམ་པོར་སྡོད་ཆོག”
“ང་མི་ཕོ་ནག་པོ་དེར་ཐེངས་གཅིག་མ་གཏོགས་ཐུག་མྱོང་མེད། ཐེངས་དེར་ཁོས་བདག་གི་བྲང་ཁར་ཡིག་འབྲུ་དམར་པོ་འདི་འཚེམ་དྲུབ་བརྒྱབ་པ་རེད།" ལྕམ་ཧ་སི་ཐིར་པེ་རན་གྱིས་དེ་ལྟར་བཤད།
མ་སྨད་གཉིས་ཀྱིས་དེ་ལྟར་སྐད་ཆ་འཆད་ཀྱིན་འཆད་ཀྱིན་ཕྱིན་པས། ཤེས་མེད་ཚོར་མེད་ཀྱི་ངང་ལ་ནགས་རྫུབས་མཐུག་སར་འཛུལ་ཟིན་འདུག ཡལ་འདབ་ཚང་ཚིང་འཛིངས་པའི་གནས་དེར་མ་སྨད་གཉིས་ཆེས་ཤིན་ཏུ་བདེ་འཇགས་ཡིན་ཏེ། ལམ་བུའི་སྟེང་ཕར་འགྲོ་ཚུར་འོང་བྱེད་མཁན་འགྲུལ་པ་དག་གིས་ཁོ་གཉིས་ཡེ་ནས་མཐོང་མི་སྲིད།
ཁོ་གཉིས་སྔོ་དྲེག་ལེབ་མོ་ཞིག་གི་སྟེང་དུ་བསྡད་ནས་ངལ་གསོས། ཉེ་འགྲམ་ན་ལོ་བརྒྱ་ཕྲག་ལ་སོན་པའི་ཐང་ཤིང་ཆེན་པོ་ཞིག་གནམ་འདེགས་ཀྱི་ཀ་བ་ནང་བཞིན་འགྲེང་འདུག
ཡལ་འདབ་རྒྱས་དྲགས་ཏེ་གཞུང་རྟ་སྦོམ་པོ་དེ་གྲིབ་རོག་རོག་གི་གྲིབ་མ་སྟུག་པོས་ཡོངས་སུ་བསྒྲིབས་ནས་འདུག མ་སྨད་གཉིས་ངལ་གསོ་ས་ནི་ལུང་ཤུར་ཆུང་ཆུང་ཞིག་གི་ནང་རེད་དེ། ངོས་གཉིས་སུ་ལྗོན་ཤིང་གི་ལོ་མ་སྟུག་པོས་ཁེབས་འདུག་ཅིང་། མཐིལ་དུ་ཆུ་ཕྲན་སྔོ་དྭངས་དྭངས་བཞུར་བཞིན་འདུག རྒྱུག་ཆུའི་ནང་དུའང་ལོ་མས་ཁེངས་འདུག རྒྱུག་ཆུའི་བར་སྣང་ན་འཕྲེད་ཀྱིས་བརྐྱངས་ཤིང་བསྣོལ་མར་འཛིངས་པའི་ཡལ་ག་ཆེན་པོ་དག་སྐབས་དང་སྐབས་སུ་མར་ཟགས་ཡོང་ནས་ཆུ་རྒྱུན་བཀག་སྟེ་ཆུ་འཁོར་རམ་རྫིང་བུ་ཆུང་ཆུང་དག་གྲུབ་འདུག ཆུའི་བཞུར་ཤུགས་ཅུང་ཟད་མགྱོགས་ཤིང་དྲག་པའི་ས་ནས་ཆུའི་ཞབས་ཀྱི་བྱེ་མ་སེར་པོ་དང་རྡེའུ་ཡང་གསལ་ལེར་མཐོང་ཐུབ། རྒྱུག་ཆུའི་བཞུར་ཕྱོགས་ནས་མར་བལྟས་ཚེ། ཆུའི་ངོས་སུ་ཉི་འོད་ལམ་ལམ་མཚེར་བ་མཐོང་ཐུབ་ཅིང་། དེ་ནས་ཅང་མི་འགོར་བར་ཡལ་འདབ་སྟུག་པོའི་གསེབ་ནས་གར་སོང་རྗེས་མེད་དུ་ཡལ་འགྲོ། ཆུ་ཕྲན་ཡལ་འགྲོ་ས་ན་སྔོ་དྲེག་གིས་ཁེབས་པའི་ཕ་བོང་ཆེན་པོ་ཁ་ཤས་གཡས་ཉལ་གཡོན་ཉལ་གྱིས་མཐོང་ལམ་བསྒྲིབས་འདུག ཕར་བལྟས་ཚོད་ཀྱིས་གནམ་ལ་ཟུག་པའི་ལྗོན་ཤིང་དང་ཕ་བོང་ཆེན་པོ་དེ་དག་གིས་རྐང་བཙུགས་ནས་ཆུ་ཕྲན་འདི་ལ་གསང་བ་ལྐོག་གྱུར་གྱི་ཉམས་ཤིག་སྩོལ་གྱིན་པ་དང་མཚུངས། གཅིག་བྱས་ན་ལྷུང་ལྷུང་ཅ་ཅོ་མང་བའི་ཆུ་ཕྲན་དེས་ནགས་ཚལ་རྒན་པོའི་གསང་བའི་གཏམ་རྒྱུད་གང་ཞིག་གླུ་རུ་གྱེར་བར་དོགས་པའམ།
ཡང་ན་གང་དེའི་གསང་བའི་ངོ་གདོང་གང་ཞིག་དྭངས་གསལ་གྱི་ཆུ་ངོས་སུ་འཆར་བར་ཞེད་པ་ཡིན་ནམ་སྙམ་པའི་ཉམས་སྣང་སྟེར། འབབ་ཆུ་ཆུང་ཆུང་དེས་མཚམས་མི་ཆད་པར་ལྷུང་ལྷུང་གི་གླུ་དབྱངས་ལེན་ཞིང་། གླུ་སྒྲ་དེ་ནི་རྣ་ལ་འཇེབས་ཤིང་བློ་ལ་འབབ་པ་ཞིག་རེད། ཡིན་ཡང་གླུ་སྒྲའི་ཁྲོད་དུ་སྐྱོ་ཤས་ཀྱི་ཉམས་ཅུང་ཟད་འདྲེས་ཡོད་སྣང་སྟེར། དེ་ནི་དཔེར་ན་ཁྱེའུའི་དུས་ནས་རྩེད་རོགས་མེད་པའི་བྱིས་པ་ཁེར་རྐྱང་ཞིག་གིས་དགའ་དགོད་ཇི་ལྟར་འཚོལ་དགོས་མ་ཤེས་པར་ལུས་ཡོད་པ་དང་ཀུན་ནས་མཚུངས་སོ། །
“འབབ་ཆུ་ཡ། འབབ་ཆུ་གླེན་པ་ཁྱོད།” མུ་ཏིག་དཀར་ཆུང་གིས་དེ་སྐད་ལབ་ཅིང་།
དེ་ནས་ཡུད་ཙམ་རིང་ཆུ་སྒྲ་ལ་མཉན་རྗེས་མུ་མཐུད་དུ། “ཁྱོད་ཀྱི་སེམས་པ་སྐྱོ་དོན་གང་ཡིན། སེམས་པ་སྐྱོ་སྐྱོ་མ་གནང་ཞིག དབུགས་རིང་ནར་ནར་བཏང་པས་ཅི་ཞིག་ཕན” ཟེར།
ཡིན་ཡང་། ནགས་ཁྲོད་ནས་འབབ་པའི་རྒྱུག་ཆུ་དེ་ལ་ཚེ་སྲོག་ཐུང་ཐུང་ལས་མེད་པས། རང་གི་ཉམས་མྱོང་གླུ་རུ་མི་གཏོང་པ་ག་ལ་སྲིད། ཡང་གཅིག་བཤད་ན། ཁོ་ལ་དེ་མ་གཏོགས་གླུ་གཞས་གཞན་པ་གང་ཡང་མེད་ཀྱང་སྲིད། མུ་ཏིག་དཀར་ཆུང་གི་ལས་དབང་ཡང་ཆུ་ཕྲན་དེ་དང་ཅུང་ཟད་འདྲ་བར་སྣང་སྟེ། མོའི་ཚེ་སྲོག་གི་ཆུ་བོ་ཡང་གསང་བའི་ཆུ་མགོ་ཞིག་ལས་བརྡོལ་བ་ཡིན་ཞིང་། འབབ་ས་ཡང་ནག་རོག་རོག་གི་གྲིབ་མའི་ཁྲོད་ཡིན།
འོན་ཀྱང་མོ་དང་འབབ་ཆུའི་མི་འདྲ་ས་ནི། མོ་ནི་ས་ལྡིང་གནམ་ལྡིང་གིས་བབས་ཡོང་ཞིང་། དགོད་སྒྲ་ལྷང་ལྷང་གིས་བཞུར་བཞིན་པ་དེའོ། །
“ཨ་མ་ལགས། ཆུ་ཕྲན་འདིས་ཅི་ཞིག་འཆད་ཀྱིན་འདུག་གམ།”
“གལ་ཏེ་ཁྱོད་ཀྱི་སེམས་ཁོང་ན་སྐྱོ་གདུང་ཡོད་ཚེ། ཆུ་ཕྲན་གྱིས་དེ་ཉིད་ཁྱོད་ལ་ལབ་སྲིད། དཔེར་ན་ཆུ་ཕྲན་གྱིས་ང་ལ་ངའི་སྐྱོ་གདུང་ལབ་བཞིན་པ་ལྟར་རེད། ཡིན་ཡང་།
གཅེས་ཕྲུག་མ། མི་ཞིག་ལམ་བུའི་སྟེང་ནས་ཚུར་ཡོང་གིན་འདུག ང་ཕར་ཕྱིན་ནས་མི་དེ་དང་སྐད་ཆ་འཆད་དགོས་ཡོད། ཁྱོད་རང་རྩེད་མོ་རྩེ་བར་རྒྱུགས་ཤིག”
“མི་ཕོ་ནག་པོ་དེ་རེད་དམ།”
“གཅེས་ཕྲུག་མ། རྩེད་མོ་རྩེ་བར་རྒྱུགས་ཤིག ཐག་རིང་པོར་མ་འགྲོ། གཟབ་གཟབ་གྱིས་ཨ། ཨ་མས་འབོད་སྐད་བརྒྱབ་མ་ཐག་ཚུར་རྒྱུག་ཤོག”
“ལགས་སོ། །ཨ་མ་ལགས། ཡིན་ཡང་། གལ་ཏེ་མི་ཕོ་ནག་པོ་དེ་ཡིན་ཚེ། ངས་དེབ་ཆེན་པོ་ཐོགས་པའི་མི་དེར་ལྟ་ཙམ་བྱས་ཆོག་གི་རེད་དམ།”
“རྩེད་མོ་རྩེ་བར་རྒྱུགས་ཤིག བུ་མོ་གླེན་མ། མི་ཕོ་ནག་པོ་ཟེར་བ་དེ་འདྲ་རྩ་བ་ནས་ཡོད་པ་མ་རེད། འོ་ད་ངས་མཐོང་བྱུང་། ཚུར་ཡོང་མཁན་དེ་ཆོས་དཔོན་ལགས་རེད་འདུག”
“མ་གཞི་ཁོང་ཡིན་པ་རེད། ཨ་མ་ལགས། ཁོང་གིས་ལག་པ་བྲང་ཁར་སྦྱར་འདུག་གམ། ཆོས་དཔོན་གྱིས་མིང་ཐོ་འགོད་དུས་མི་ཕོ་ནག་པོ་དེས་ཁོང་གི་བྲང་ཁར་རྟགས་བཀོད་པས་ལག་པ་བྲག་ཁར་སྦྱོར་བ་ཡིན་ངེས་རེད། དེས་ན་ཁོང་གིས་ཀྱང་ཁྱེད་ནང་བཞིན་ལྭ་བའི་སྟེང་དུ་མི་བཙེམ་པ་ཅི་ཡིན་ནམ།”
“མགྱོགས་པོར་རྩེད་མོ་རྩེ་བར་རྒྱུགས་ཤིག ཏོག་ཙམ་ནས་ངས་ཁྱོད་ལ་རྒྱུ་མཚན་འཆད་ཡོང་། ཡིན་ཡང་ཐག་རིང་པོར་མ་འགྲོ། ཆུ་སྒྲ་ཐོས་ས་ནས་རྩེད་མོ་རྩེ་ནས་སྡོད་ཅིག” ལྕམ་ཧ་སི་ཐིར་པེ་རན་གྱིས་དེ་ལྟར་སྐད་བརྒྱབ།
མུ་ཏིག་དཀར་ཆུང་གིས་གླུ་ཆུང་ལེན་ཞོར་འབབ་ཆུའི་འགྲམ་དུ་རྒྱུག་ཕྱིན་སོང་།
ཕར་བལྟས་ཚོད་ཀྱིས་མོ་རང་གི་སྤྲོ་སྣང་གིས་ཁེངས་པའི་གླུ་སྐད་དེ་འབབ་ཆུའི་སྐྱོ་གླུའི་ཁྲོད་དུ་འདྲེས་སུ་འཇུག་འདོད་པ་དང་འདྲ། ཡིན་ཡང་། འབབ་ཆུའི་སྐྱོ་གདུང་གིས་ཁེངས་པའི་སེམས་པར་སེམས་གསོ་མ་ཐེབས་པ་འདྲ་སྟེ། སྔར་བཞིན་གྲིབ་ནག་ཡོར་ཡོར་གྱི་ནགས་ཚལ་འདིའི་སྔར་བྱུང་སྐྱོ་གར་དབྱངས་སུ་གྱེར་བཞིན་པའམ། ཡང་ན་འབྱུང་འགྱུར་གྱི་སྐྱོ་གར་གང་ཞིག་ལ་ལུང་བསྟན་རྒྱག་གིན་པའི་རྣམ་པ་མངོན་འདུག ལོ་ན་ཆུང་ཆུང་ལ་འཚོ་བའི་གྲིབ་ནག་གང་མང་བརྒྱུད་མྱོང་བའི་མུ་ཏིག་དཀར་ཆུང་ལ་མཚོན་ན། འབབ་ཆུའི་སྐྱོ་དབྱངས་དེ་ལ་ཉན་འདོད་མེད་པ་འདྲ། མོས་ཕ་བོང་ཆེན་པོ་དག་གི་བར་གསེབ་ཏུ་བློ་རྩེ་བསྒྲིམས་ཏེ་ཤིང་པདྨ་སོགས་མེ་ཏོག་རིགས་སྣ་ཚོགས་བཏོག་པར་རྩོམ་མོ། །
བུ་མོ་ཕར་ཕྱིན་རྗེས། ལྕམ་ཧ་སི་ཐིར་པེ་རན་ལམ་བུའི་ཕྱོགས་སུ་ཕར་ཙམ་ཕྱིན་པས་ཆོས་དཔོན་གསལ་ཐིང་ཐིང་མཐོང་བྱུང་། ཡིན་ཡང་མོ་རང་སྔར་བཞིན་གྲིབ་མ་སྟུག་པོའི་འོག་ནས་བདའ་ཐུབ་མེད། ཆོས་དཔོན་གྱིས་ལམ་ཁ་ནས་བསྒྲུགས་པའི་དབྱུག་པ་ཞིག་འཁར་བར་བྱས་ཏེ་གཅིག་པུས་ལམ་བུ་དེད་ནས་འགྲོ་བཞིན་འདུག ཁོང་གི་བཞིན་མདངས་ཉམས་ཤིང་ཡིད་ཕམ་བློ་འགྱོད་ཀྱི་ཉམས་འགྱུར་གདོང་ལ་གསལ་ལེར་བཀོད་འདུག བཟོ་ལྟ་དེ་ནི་གྲོང་མིའི་མདུན་ནས་གཞར་ཡང་སྟོན་མི་སྲིད་པ་ཞིག་རེད། དེ་ལྟ་ན་ཡང་། མི་མེད་ཀྱི་ནགས་ཀློང་ནག་ཐོམ་ཐོམ་དེ་འདྲའི་ནང་དུ་ཕྱི་གསལ་ནང་གསལ་དུ་བསྟན་འདུག་ཅིང་། དེ་ནི་བལྟར་མི་བཟོད་པ་ཞིག་གོ །བལྟས་ཚོད་ཀྱིས་ཁོང་གིས་གོམ་པ་གང་མདུན་དུ་སྤོ་བར་ཡང་སྤོ་དགོས་པའི་རྒྱུ་མཚན་མ་རྙེད་པར་སོམ་ཉིའི་ངང་དུ་ལུས་འདུག་པའམ། ཡང་ན་ཁོང་གིས་མ་གཞི་ནས་གོམ་པ་གང་ཡང་མདུན་དུ་སྤོ་འདོད་གནང་གིན་མེད་པའི་སྣང་བ་སྟེར།
ཆེན་པོ་ཞིག་གི་རྩར་ཇི་སྲིད་དུ་ཉལ་ནས་སྡོད་འདོད་ལང་གིན་ཡོད་པ་དང་འདྲ། དེ་ལྟ་བྱུང་ཚེ། ཤི་གསོན་གང་ལྟར་ཡང་ལུས་སྟེང་དུ་ལོ་མ་ཟགས་ཏེ་ག་ལེར་དེའུ་འབུར་ཆུང་ཆུང་ཞིག་ཆགས་སྲིད། འཆི་བ་ནི་གསལ་ཐིང་ཐིང་གི་དམིགས་འབེན་མངོན་སུམ་པ་ཞིག་སྟེ། རེ་ལྟོས་བྱ་དགོས་མེད་ཅིང་། ཕྱི་བཤོལ་བྱ་དགོས་ཀྱང་མ་མཆིས་སོ། །
ལྕམ་ཧ་སི་ཐིར་པེ་རན་གྱི་མཐོང་སྣང་ལ། ཆོས་དཔོན་དེམ་སི་དེ་ཡོབ་ལགས་ཀྱིས་ནོངས་འགྱོད་ཀྱི་མནར་གཅོད་གང་འདྲ་ཞིག་མྱོང་གིན་པའི་ཚུལ་ནི། མུ་ཏིག་དཀར་ཆུང་གིས་ལབ་པ་ལྟར་ཁོང་གིས་ལག་པ་བྲང་ཁར་སྦྱོར་བའི་བཟོ་ལྟ་ཁོ་ན་ལས་ཀྱང་གསལ་ལེར་མཐོང་ཐུབ་ཀྱིན་འདུག་གོ །
      
བཅུ་བདུན་པ། ཆོས་དཔོན་དང་གདུལ་བྱ།

ཆོས་དཔོན་དལ་ལྷོད་ལྷོད་དུ་ཕེབས་ཡོང་གིན་འདུག ཁོང་མོའི་དྲང་ཐད་ནས་ཕར་ཡོལ་ལ་ཉེ་བའི་མཚམས་དེར། ལྕམ་ཧ་སི་ཐིར་པེ་རན་གྱིས་ད་དུང་ཡང་ཁོང་གི་མཚན་ནས་འབོད་མ་ནུས་པར་ལུས། མཇུག་མཐར་མོས་གཞི་ནས་སྐད་རྒྱག་ཐུབ་ཙམ་བྱུང་།
“ཆོས་དཔོན་དེམ་སི་དེ་ཡོབ་ལགས།” མོའི་སྐད་ཤུགས་ཆུང་ཞིང་སྐད་ཅུང་ཟད་འགགས་འདུག “ཆོས་དཔོན་དེམ་སི་དེ་ཡོབ་ལགས།” དེ་ནས་མུ་མཐུད་དེ་སྐད་བོས་པས་སྐད་གཟེངས་ཅུང་མཐོ་རུ་ཕྱིན་སོང་།
“སུ་ཡིན་ནམ།” ཆོས་དཔོན་གྱིས་དེ་ལྟར་དྲིས།
ཆོས་དཔོན་བསམ་གཞིག་གི་ངང་དུ་ཡོད་པས་གློ་བུར་དངངས་འདྲོག་ཐེབས་སོང་བ་འདྲ། ཁོང་གིས་དེ་མ་ཐག་གཟུགས་པོ་དྲང་པོར་དགྱེ་ཤིང་སྐུ་ཉམས་བཏོན་པ་དང་། དེ་ནས་རྟབ་རྟབ་པོར་རབ་རིབ་མག་མོག་གི་མི་གཟུགས་དེར་ཅེར་ནས་བསྡད། དུས་དེར་ཉིན་གུང་ཡིན་ན་ཡང་། མི་དེའི་ཚོན་མདངས་མེད་པའི་གྱོན་གོས་ཀྱི་ཁ་དོག་ནི་ནག་ཐོམ་ཐོམ་གྱི་གྲིབ་མར་འདྲེས་ཡོད་པས་གསལ་བོར་མཐོང་དཀའ། ཁོང་གིས་ཐ་ན་ཕོ་མོ་གང་ཡིན་གྱི་དབྱེ་བའང་ཆོད་མ་སོང་། ཁོང་གི་སྐུ་ཚེའི་ནང་དུ། རྣམ་ཤེས་འཁྱམ་པོ་དག་ནམ་རྒྱུན་འདི་ལྟར་ཐོལ་གྱིས་མངོན་ཡོང་སྟེ་ཁོང་ལ་སུན་པོ་བཟོ་བཞིན་ཡོད་ཀྱང་སྲིད།
ཉེ་བར་བཅར་བ་དང་བསྟུན་ནས་ཡིག་འབྲུ་དམར་པོ་དེ་གསལ་ལེར་མཐོང་སོང་།
“ཧ་སི་ཐིར། ཧ་སི་ཐིར་པེ་རན་ལགས་ཡིན་ནམ། ཁྱེད་རང་གཤིན་པོའི་རྣམ་ཤེས་ཡིན་ནམ་ཅི།” ཆོས་དཔོན་གྱིས་དེ་ལྟར་དྲིས།
“ང་རང་གསོན་པོར་སྡོད་པའི་ཁུལ་ཡིན། ལོ་ངོ་བདུན་གྱི་རིང་ལ་འདི་ལྟར་བསྡད་པ་ཡིན། ཁྱེད་རང་བདེ་མོ་ཡིན་ནམ། ཆོས་དཔོན་དེམ་སི་དེ་ཡོབ་ལགས། ཁྱེད་རང་གསོན་པོར་བཞུགས་ཨེ་ཡོད།” ལྕམ་ཧ་སི་ཐིར་པེ་རན་གྱིས་དེ་ལྟར་ལྡོག་འདྲི་བྱས།
ཁོ་གཉིས་ཀྱིས་ཕན་ཚུན་ལ་དེ་ལྟར་འཚམས་འདྲི་ཞུས། རང་རང་གི་མངོན་སུམ་མིག་ལ་སྣང་བཞིན་པ་དེ་གཤིན་པོའི་རྣམ་ཤེས་ཡིན་མིན་ལ་དོགས་འདྲི་བྱེད་པར་ཁག་ཅི་ཡོད།
ཁོ་གཉིས་གྲིབ་ནག་ཡོར་ཡོར་བྱེད་པའི་ནགས་ཁྲོད་འདི་འདྲ་ཞིག་ནས་གློ་བུར་དུ་འཕྲད་པ་ནི་ཚེ་སྔོན་ལས་འབྲེལ་ཟབ་པའི་རྣམ་ཤེས་འཁྱམ་པོ་གཉིས་བར་དོའི་ཁམས་ནས་གློ་བུར་འཕྲད་པ་དང་འདྲ་བས་ཞེད་སྣང་མི་སྐྱེ་བ་ག་ལ་སྲིད་ཨང་། ཁོ་གཉིས་ནི་རྣམ་ཤེས་འཁྱམ་པོ་གཉིས་ཏེ། ཕན་ཚུན་ལ་ཞེད་སྣང་སྐྱེ་བཞིན་པའི་རྣམ་ཤེས་ཆ་གཅིག་གོ །དོན་ངོ་མར་ཁོ་གཉིས་རང་རང་སོ་སོར་ཡང་ཞེད་ཀྱིན་ཡོད། རྒྱུ་མཚན་ནི་གནད་འགག་གི་སྐབས་སུ་བསླེབས་དུས་རང་གི་མི་ཚེའི་སྡིག་ཉེས་མཐའ་དག་སྐད་ཅིག་གི་ཡུན་ལ་ཐོལ་གྱིས་དྲན་ཡོང་གིན་པས་སོ། །དེ་ནི་འདས་དོན་གྱི་མེ་ལོང་བརྒྱུད་ནས་རང་གཟུགས་ངོ་མ་ལན་གཅིག་མཐོང་བ་ཡིན་པས། གནད་འགག་གི་དུས་སྐབས་འདི་ལྟའི་ནང་དུ་མ་གཏོགས་མི་ཚེའི་དུས་སྐབས་གཞན་དུ་ཡེ་ནས་འབྱུང་བ་མི་སྲིད། ཆོས་དཔོན་དེམ་སི་དེ་ཡོབ་ནི་དངངས་འདྲོག་ཐེབས་པའི་དབང་གིས་སྐུ་གཟུགས་སིག་སིག་འདར་གྱིན་འདུག་མོད། ཁོང་གིས་གཤིན་པོའི་ལག་པ་ལྟར་འཁྱག་སིབ་སིབ་བྱེད་པའི་ལག་པ་ཕར་བསྲིངས་ཏེ་ལྕམ་ཧ་སི་ཐིར་པེ་རན་གྱི་རྡོ་ལྟར་འཁྱགས་པའི་ལག་པར་འཇུས་སོང་། ལག་པ་དེ་གཉིས་ཕན་ཚུན་འཇུ་བའི་ཚུལ་ནི་དེ་འདྲའི་འཁྱག་ཤུར་ཤུར་ཞིག་ཡིན་ན་ཡང་། དེས་ཁོ་གཉིས་ཀྱི་སེམས་ཁོང་གི་དོགས་པ་སྟེ་ཕ་རོལ་པོ་ཤི་གསོན་གང་ཞིག་ཡིན་མིན་ལ་ངེས་ཤེས་རྙེད་པར་གྱུར།
སྐབས་དེར། ཁོ་གཉིས་ཀྱིས་མ་མཐའ་ཡང་ཕ་རོལ་པོ་ནི་རང་ཉིད་དང་འཇིག་རྟེན་གཅིག་ན་གསོན་པོར་འཚོ་བསྡད་ཡོད་པ་ཚོར་ཐུབ་པར་གྱུར་ཏོ། །
དེ་ནས་ཁོ་གཉིས་ཀྱིས་ཕན་ཚུན་ལ་སྐད་ཆ་ཚིག་གཅིག་ཀྱང་མ་བཤད་ཅིང་ཐ་ན་རྣམ་འགྱུར་ཙམ་ཡང་མ་བསྟན་ན་ཡང་། མ་གྲོས་གཅིག་མཐུན་ངང་སྔོན་ཏག་ཏག་ལ་ལྕམ་ཧ་སི་ཐིར་པེ་རན་ཡོང་སའི་ནགས་གསེབ་ཏུ་ཕྱིན་ཞིང་། མཉམ་པོར་མ་སྨད་གཉིས་ཙོག་སྡོད་སའི་སྔོ་དྲེག་ལེབ་མོ་དེའི་སྒང་ལ་བསྡད་སོང་། ཐོག་མར་གླེང་མོལ་གྱི་མགོ་རྩོམ་སྐབས་མི་རྒྱུས་མེད་གཉིས་འཕྲད་པ་ནང་བཞིན་འཛེམ་འཛེམ་དོགས་དོགས་བྱེད་ཅིང་།
གནམ་གཤིས་བཟང་ངན་དང་ཕན་ཚུན་ཁམས་བདེ་ཡིན་མིན་སོགས་ཆེས་སྤྱིར་བཏང་གི་སྐད་ཆ་ལབ་རེས་བྱེད། དེ་ནས་རིམ་གྱིས་རིམ་གྱིས་བརྗོད་གཞི་ཇེ་ཟབ་ཇེ་ཟབ་ཏུ་ཕྱིན་ཏེ་རང་སོ་སོའི་སེམས་ཀྱི་གཏིང་སར་ཡུན་རིང་གབ་པའི་གསང་གཏམ་རྣམས་ལབ་མགོ་བརྩམས་སོང་། ལས་ཀྱི་བསྐོས་ཐང་དང་སྤྱི་ཚོགས་ཁོར་ཡུག་སོགས་ཀྱི་དབང་གིས།
གཉིས་དུས་ཡུན་ཤིན་ཏུ་རིང་པོའི་ནང་དུ་སོ་སོར་ཕྲལ་ཏེ་མཇལ་བའི་སྐལ་བ་མ་ལྡན། དེ་བས། འབྲེལ་མེད་ཀྱི་སྐད་ཆ་ཕར་བཤད་ཚུར་བཤད་ཀྱི་ངང་ལ་སྙིང་གཏམ་གྱི་སྒོ་འཕར་དབྱེ་དགོས་བྱུང་བ་རེད། དེ་ལྟ་བྱུང་ཚེ། ད་གཟོད་སེམས་གཏིང་གི་བསམ་བློ་ངོ་མ་རྣམས་ངག་གི་སྒོ་ཐེམ་ལས་ཐོན་ཐུབ་རྒྱུ་རེད།
ཡུད་ཙམ་འདས་རྗེས། ཆོས་དཔོན་གྱིས་ལྕམ་ཧ་སི་ཐིར་པེ་རན་གྱི་མིག་ནང་དུ་ཕུར་ཚུགས་སུ་བལྟས་ནས་ན་རེ། “ཧ་སི་ཐིར། ཧ་སི་ཐིར་པེ་རན་ལགས། ཁྱེད་ཀྱི་བླ་སྲོག་བདེ་ལ་འབབ་ཐུབ་སོང་ངམ” ཞེས་དྲིས་བྱུང་།
ལྕམ་ཧ་སི་ཐིར་པེ་རན་གྱིས་སྐྱོ་འཛུམ་ཞིག་བསྟན་ཞིང་། རང་ཉིད་ཀྱི་བྲང་ཁར་ལྟ་ཙམ་བྱས་ཏེ་ན་རེ། “ཁྱེད་རང་བདེ་ལ་འབབ་ཐུབ་ཀྱིན་འདུག་གམ” ཞེས་ལྡོག་འདྲི་བྱས།
“ག་ལ་ཐུབ། བློ་ཕམ་རེ་ཆད་ཁོ་ན་ལས་ཅི་ཡང་མི་འདུག ང་ལྟ་བུའི་མི་ཐབས་ཆག་ཅིག་ལ་འཚོ་བ་ཐབས་ཆག་ཅིག་ལས་ག་ལ་ཡོང་། རེ་ལྟོས་འཆའ་ས་ཅི་ཡང་ཡོད་པ་མ་རེད།
གལ་ཏེ། ང་རང་ལྷ་མེད་སྨྲ་བའི་མུ་སྟེགས་པ་རྒྱུ་འབྲས་ཀྱང་མི་བརྩི་མཁན་ཐ་ཤལ་ཞིག་ཡིན་ཚེ། སྔར་ནས་བདེ་ལ་འབབ་ཐུབ་ཡོད་ཀྱང་སྲིད་མོད། དེ་འདྲ་ཆགས་ན་ག་ལ་འགྲིག
ཕྱོགས་གཞན་ཞིག་ནས་བཤད་ན། བདག་ལ་དཀོན་མཆོག་གིས་གནང་སྦྱིན་བྱས་པའི་རྒྱུ་དག་ཡག་པོ་དང་ཤེས་རབ་སོགས་རིན་པོ་ཆེ་མཐའ་དག་ནི་ཚུར་འཁོར་ནས་ངའི་བླ་སྲོག་ལ་མནར་གཅོད་གཏོང་བྱེད་འབའ་ཞིག་ཆགས་འདུག ཧ་སི་ཐིར་ལགས། ང་སྐྱིད་པོ་རྩ་བ་ནས་མི་འདུག”
“མི་རྣམས་ཀྱིས་ཁྱེད་ལ་གོང་བཀུར་བླ་ལྷག་བྱེད། ཁྱེད་ཀྱིས་ཀྱང་ཁོ་ཚོར་གཞན་ཕན་གྱི་ཕྱག་ལས་གང་མང་གནང་གིན་འདུག དེས་ཀྱང་ཁྱེད་རང་གི་སེམས་པ་བདེ་ལ་དབབ་ཐུབ་ཀྱིན་མི་འདུག་གམ།”
“དེ་ཡིས་སྔར་བས་ཀྱང་ཆེ་བའི་སྡུག་བསྔལ་བསྐྱེད་ཀྱིན་འདུག ཧ་སི་ཐིར་ལགས།”
ཆོས་དཔོན་གྱིས་སྐྱོ་འཛུམ་དང་བཅས་དེ་ལྟར་ལབ་པ་དང་། དེ་ནས་མུ་མཐུད་དུ། “བདག་གིས་བྱས་པའི་གཞན་ཕན་ཡིན་མདོག་གི་ལས་དེ་དག་ལ་ང་རང་ཉིད་ཀྱང་ཡིད་རྟོན་མི་འདུག དེ་དག་ནི་རྨོངས་དད་ཙམ་ཡིན་ཡང་སྲིད། ཁྱེད་ཀྱིས་བསམ་བློ་ཐོངས་དང་། རང་ཉིད་ཀྱི་བླ་སྲོག་ཀྱང་ཉེས་པས་སྦགས་པ་བདག་ལྟ་བུ་ཞིག་ལ་གཞན་གྱི་བླ་སྲོག་སྐྱོབ་པའི་འཇོན་ཐང་ཅི་ཞིག་ཡོད་སྲིད་དམ། ཡང་ན། བླ་སྲོག་བཙོག་གྲིབ་ཅན་ཞིག་གིས་བླ་སྲོག་གཞན་རྣམས་དག་གཙང་ཇི་ལྟར་བཟོ་དགོས་རེད་དམ། མི་རྣམས་ཀྱིས་བདག་ལ་དགའ་དད་བྱེད་པ་ལས་འཕྱ་སྨོད་དང་འཁོན་སེམས་འཆང་རྒྱུ་བྱུང་ན་དགའ་བ་ལ་བསམ་གྱིན་འདུག བདག་ནམ་རྒྱུན་ཁྲིད་སྟེགས་སྟེང་དུ་འགྲེང་དགོས་འབྱུང་ཐེངས་རེར། དད་ལྡན་མང་པོ་ཞིག་གིས་བདག་གི་ངོ་གདོང་ལས་དག་པའི་ཞིང་གི་འོད་སྣང་མཐོང་ཐུབ་ཀྱིན་ཡོད་པ་ཇི་བཞིན་ང་ལ་ཅེ་རེར་བལྟས་ནས་ཡོད། བདག་གིས་ཀྱང་འཆད་ཁྲིད་ལས་ཆོས་ཀྱི་མཐར་ཐུག་རྟོགས་པར་རེ་མཁན་མི་དེ་དག་ལ་བལྟས་ནས་མི་སྡོད་རང་སྡོད་ཆགས་ཀྱིན་ཚོས་དད་གུས་ཀྱིས་གཙུག་ཏུ་བཀུར་བཞིན་པ་དེ་ནི་ཇི་འདྲའི་སྐྱུག་བྲོ་བའི་མི་ཞིག་ཡིན་ཡོད། ཡིན་ཡང་། བདག་གིས་ཁ་ནང་དུ་འཁོར་ནས་རང་ཉིད་ཀྱི་སེམས་ཁོང་ལ་ལྟ་དུས། ཁོ་ཚོས་དང་གུས་ཀྱིས་གཙུག་ཏུ་བཀུར་བཞིན་པ་དེ་ནི་ཇི་འདྲའི་སྐྱུག་བྲོ་བའི་མི་ཞིག་ཡིན་པ་གསལ་ལེར་མཐོང་ཡོང་གིན་འདུག ཧ་སི་ཐིར་ལགས། ཁྱེད་ཀྱིས་བསམ་ན་གནས་བབ་སྐྱོ་པོ་འདི་འདྲའི་ནང་ནས་བླ་སྲོག་བདེ་ལ་འབབ་ཐུབ་རྒྱུ་རེད་དམ། ང་རང་ཉིད་ཀྱང་རང་ཉིད་ཀྱི་ཁ་ལག་བསམ་སྦྱོར་ཆ་མི་འགྲིག་པའི་ཚུལ་ལ་ཁོང་དགོད་ཤོར་མྱོང་། གདོན་འདྲེ་གདུག་པ་ཅན་དག་ཀྱང་ཁོང་དགོད་འཆོར་གྱིན་ཡོད་ངེས་རེད” ཟེར།
“དེ་ནི་ཁྱེད་ཀྱིས་རང་ཉིད་ལ་མ་ཉེས་ཁག་གཡོགས་བྱས་པ་རང་རེད། ཁྱེད་ཀྱིས་དུས་ཡུན་རིང་པོར་ཁ་མིན་སེམས་ཀྱིས་འགྱོད་བཤགས་བྱས་པ་ལ་བརྟེན་ནས། སྡིག་ཉེས་གང་ཡོད་སྔར་ནས་བཤགས་ཚར་ཡོད་པ་རེད། དེ་བས། ཁྱེད་ཀྱི་འཚོ་གཞེས་ནི་དངོས་གནས་དྲང་གནས་ཀྱིས་ལྷད་མེད་དྭངས་གཙང་རང་རེད། ཁྱེད་རང་མ་གཞི་ནས་མི་རྣམས་ཀྱི་མཐོང་སྣང་དུ་ཤར་བའི་ཁྱེད་ཀྱི་སྣང་བརྙན་ལས་དམན་པ་ཡེ་ནས་མེད། དེ་ལྟའི་གཞན་ཕན་གྱི་ལས་བསྒྲུབས་པ་ལ་བརྟེན་ནས་སྔར་བྱས་ལ་འགྱོད་བཤགས་བྱེད་པ་ལས་ལྷག་པ་གང་ན་ཡོད། དེས་ད་དུང་ཡང་ཁྱེད་རང་བདེ་ལ་དབབ་ཐུབ་མ་སོང་ངམ།” ལྕམ་ཧ་སི་ཐིར་པེ་རན་གྱིས་ངག་འཇམ་པོས་དེ་ལྟར་སྨྲས།
“དེ་འདྲ་མ་རེད། ཧ་སི་ཐིར། དེ་འདྲ་རྩ་བ་ནས་མ་རེད། དེ་ལ་སྙིང་པོ་ཡོད་པ་མ་རེད།
བདག་ལ་ཕན་ཐོགས་གང་ཡང་མ་བྱུང་། འགྱོད་བཤགས་ཟེར་རམ། ངས་འགྱོད་བཤགས་འདང་ངེས་ཤིག་བྱས་ཡོད། ཡིན་ཡང་ང་ལ་ཉམས་རྟོགས་ཕྲ་མོ་ཙམ་ཡང་སྐྱེ་མ་བྱུང་། གལ་ཏེ་འགྱོད་བཤགས་ཀྱི་མཐུས་ང་ལ་རྟོགས་པ་འདྲ་སྐྱེས་ཡོད་ཚེ། ངས་དྭངས་གཙང་ཡིན་མདོག་གི་བཙུན་གཟུགས་འདི་བསྐྱུར་ཏེ་གཅེར་རྗེན་རྗེན་དང་ཕྱི་གསལ་ནང་གསལ་དུ་མི་རྣམས་ཀྱི་མིག་མདུན་དུ་འགྲེང་ཐུབ་ཡོད་ངེས་རེད། ཧ་སི་ཐིར་ལགས། ཁྱེད་རང་གིས་བརྒྱ་ཚོགས་སྟོང་ཚོགས་དབུས་ནས་ཡིག་འབྲུ་དམར་པོ་དེ་བྲང་ཁར་བཙེམས་ཏེ་འགྲོ་ཆོག
ཁྱེད་རང་ལས་དབང་ཡག་པོ་རེད། ཡིན་ཡང་། ངའི་ཡིག་འབྲུ་དམར་པོ་ནི་ལྐོག་ནས་མེ་རུ་འབར་བཞིན་ཡོད། ཁྱེད་ཀྱིས་ག་ལ་ཤེས། ལོ་ངོ་བདུན་ལ་རང་ཉེས་གསང་ཞིང་གཞན་མགོ་བསྐོར་བ་ནི་མི་བཟད་པའི་སྡུག་བསྔལ་ཞིག་རེད། བདག་གིས་དེའི་མནར་གཅོད་མངོན་སུམ་མྱངས་ནས་ཡོང་། ད་ནི་གསང་བའི་སྐྲན་འབུར་འདི་སུ་ཞིག་གིས་རལ་གྲིས་གཤག་རྒྱུ་བྱུང་ན་དགའ་བ་ལ་ཨང་བསམ་གྱིན་འདུག ནམ་རྒྱུན་གཞན་གྱི་བསྟོད་ཚིག་གིས་བདག་གི་སེམས་ཁོང་ལ་ན་ཟུག་མི་བཟད་པ་བསྐྱེད་པའི་སྐབས་སུ། དགྲ་གྲོགས་གང་རུང་ཞིག་གི་མདུན་དུ་ཕྱིན་ནས་སྡིག་ཉེས་ཀྱི་གོང་བུ་ལྟ་བུའི་རང་གཟུགས་ངོ་མ་རྗེན་པོར་སྟོན་རྒྱུ་བྱུང་ན་བླ་སྲོག་ལ་ལྷོད་བག་ཏོག་ཙམ་བསྐྱེད་ཐུབ་ཀྱང་སྲིད་བསམ་གྱིན་འདུག དྲང་བདེན་གྱི་བྱ་སྤྱོད་ཕྲ་མོ་འདི་ཙམ་གྱིས་ཀྱང་ང་རང་སྐྱོབ་ཐུབ་སྲིད་མོད། འོན་ཀྱང་ད་ལ་ཐུག་གི་བར་དུ་ཡོད་ཚད་ཟོལ་བཅོས་ཉིད་དོ། །སྟོང་པ་ཉིད་དོ། །འཆི་བ་ཉིད་དོ། །”" ཆོས་དཔོན་གྱིས་དེ་ལྟར་ལན་བཏབ།
ལྕམ་ཧ་སི་ཐིར་པེ་རན་གྱིས་ཆོས་དཔོན་གྱི་གདོང་ལ་བལྟས་ཏེ་རེ་ཞིག་ཅི་ཞིག་འཆད་དགོས་མ་ཤེས་པར་ལུས། ཡིན་ཡང་། ཁོང་གིས་ཁོག་པར་ཡུན་རིང་མནན་པའི་སྐད་ཆ་དག་ལྷོག་ལྷོག་ཏུ་གསུངས་ཚར་བའི་མཚམས་དེར། མོ་རང་ལ་འཆད་འདོད་པའི་སྐད་ཆ་དག་ལབ་པའི་གོ་སྐབས་ཐོབ་བྱུང་། མོས་སེམས་ཀྱི་ཞེད་དངངས་མར་མནན་ཏེ་བཤད་དོན།
“ཁྱེད་རང་ལ་བསམ་དོན་འཆད་སའི་གྲོགས་པོ་དེ་ལྟ་བུ་མཁོ་ན་གུས་མོ་ང་འདིར་ཡོད། ཁྱེད་ཀྱི་སྡིག་ཉེས་གསོག་རོགས་འདིར་བསྡད་ཡོད།” མོས་བཤད་མཚམས་དེར་བསླེབས་རྗེས། ཨམ་གཙིགས་བསྡམས་ནས་མུ་མཐུད་དུ། “ཁྱེད་ལ་དགྲ་བོ་དེ་འདྲ་ཞིག་དགོས་ན་ཡང་འདུག་སྟེ། ཁྱེད་དང་ཁང་པ་གཅིག་གི་ནང་དུ་བསྡད་འདུག” ཅེས་བཤད།
སྐད་ཆ་དེ་ཐོས་མ་ཐག ཆོས་དཔོན་གློ་བུར་ཡར་ལངས་ཤིང་། དབུགས་ཧལ་ཧལ་དུ་རང་གི་བྲང་གཞུང་ལ་སྤར་སྙོབ་ཡང་ཡང་བྱེད། ཕར་བལྟས་ཚོད་ཀྱིས་ཁོག་པའི་སྙིང་ལ་སྤར་སྙོབ་བྱ་འདོད་པ་དང་འདྲ།
“ཨ་ཙི། ག་རེ་ཟེར་གྱིན་ཡོད། དགྲ་བོ་སུ་ཞིག་ང་དང་མཉམ་པོ་བསྡད་འདུག་གམ།
ཁྱེད་ཀྱིས་ག་རེ་ཟེར་གྱིན་ཡོད་དམ།” ཆོས་དཔོན་གྱིས་དེ་ལྟར་སྐད་བརྒྱབ་བྱུང་།
ངང་ཚུལ་དེ་མཐོང་རྗེས། ལྕམ་ཧ་སི་ཐིར་པེ་རན་གྱིས་ད་གཟོད་གཞི་ནས་སྐྱེས་པ་ལས་ངན་དེའི་སེམས་ཀྱི་རྨ་ཁ་ཇི་འདྲ་གཏིང་ཟབ་པ་ཚོར་ཞིང་། དེ་ནི་མོ་རང་ལན་པར་སེམས།
མོ་རང་གིས་ཤེས་བཞིན་དུ་ཞེ་གནག་པའི་སྨན་པ་དེར་ལོ་མང་པོར་གང་འདོད་ཅི་འདོད་བྱེད་བཅུག་སྟེ་ཆོས་དཔོན་གནས་བབ་འདི་འདྲར་བསྐྱལ་བ་རེད། མ་གཞི་བྱས་ན། སྨན་པ་དེར་སྐད་ཅིག་ཙམ་གྱི་གོ་སྐབས་ཀྱང་སྟེར་བར་མི་འོས། བསམ་སྦྱོར་གཉིས་གནག་གི་མི་དེ་འདྲ་ཞིག་གིས་བཅོས་མའི་གདོང་འབག་ཇི་འདྲ་ཞིག་བསྟན་ནས་ཡོང་ཡང་། གམ་དུ་བཅར་བ་ཁོ་ནས་ཀྱང་རྫི་གསང་ཤིན་ཏུ་རྣོ་བའི་ཆོས་དཔོན་གྱི་ཞོ་བཞིན་ཆགས་པའི་འཚོ་བ་ཁྲག་བཞིན་དཀྲུག་ངེས་པ་གདོན་མི་ཟ། དེ་སྔོན་ལྕམ་ཧ་སི་ཐིར་པེ་རན་གྱིས་གནད་དོན་དེའི་སྐོར་ལ་མནོ་བསམ་ཞིབ་ཕྲ་བཏང་མྱོང་མེད། དེའི་རྒྱུ་རྐྱེན་ནི་མོའི་སེམས་སུ། རང་ཉིད་ཀྱིས་མྱོང་གིན་པའི་མནར་གཅོད་དང་བསྡུར་ན་ཆོས་དཔོན་གྱི་གནས་བབ་ཡག་ཙམ་ཡོད་རྒྱུ་རེད་བསམ་པས་ཡིན་སྲིད། གང་ལྟར་མོས་དེའི་སྐོར་ལ་བསམ་བློ་མང་པོ་བཏང་མྱོང་མེད། ཡིན་ཡང་། ཆོས་དཔོན་གྱིས་མཚན་འགྲུལ་བརྒྱབ་པའི་མཚན་མོ་དེ་ནས་བཟུང་།
མོས་ཆོས་དཔོན་ལ་བཅངས་པའི་སྙིང་རྗེའི་བསམ་པ་ཆེ་ནས་ཆེ་རུ་རྒྱས། ད་ལྟ་ནི་སྔར་བས་ཀྱང་ཁོང་གི་གནས་བབ་གསལ་ཐིང་ཐིང་རྟོགས་ཡོད། མོས་ཚོད་དཔག་གིས་ཐག་བཅད་ཆོག་པ་ཞིག་ནི། ཝ་ཏི་ཕྲི་ལིན་ཐོ་ཐི་སྨན་པའི་ཟོལ་གྱིས་རྟག་པར་ཁོང་གི་གམ་དུ་བསྡད་དེ་ཁོར་ཡུག་གི་བདེ་སྣང་བཅོམ་ཞིང་། སྨན་པའི་མིང་ཐོག་ནས་ཁོང་གི་ལུས་སེམས་གཉིས་ཀྱི་ན་ཚར་ཇུས་གཏོགས་བྱེད་པའི་སྒོ་ནས་དམིགས་ཡུལ་སྐྱུག་བྲོ་བོ་དེ་འགྲུབ་ཐབས་བྱེད་བཞིན་པ་དེའོ། །དེ་ལྟ་དེ་ལྟར། ཆོས་དཔོན་ལས་ངན་འདིའི་སེམས་ཁམས་ཐོག་མཐའ་བར་གསུམ་དུ་མི་སྐྱིད་མི་བདེ་བའི་ངང་དུ་གནས་དགོས་བྱུང་ཡོད། དེ་འདྲའི་ངང་དུ་ཕྱིན་ཚེ། ཁོང་གི་ལུས་སེམས་གསོ་ཐུབ་པ་ལྟ་ཅི། དེ་ལས་ལྡོག་སྟེ་ལུས་སེམས་ཀྱི་འབྱུང་བ་རྨང་ནས་དཀྲུགས་ཏེ་རྒུད་པ་ནས་རྒུད་པའི་གཡང་དུ་ལྟུང་པ་ཉིད་དོ། །མཇུག་མཐར་ཀླད་པའི་དབང་རྩ་ཡོངས་སུ་འཁྲུགས་ནས་སྨྱོ་བར་ངེས་ཤིང་། ཇི་སྲིད་དུ “བདེན་པ” དང “དགེ་བའི” ལས་དང་འབྲེལ་ཐག་ཆད་པར་འགྱུར་སྲིད་དོ། །
དེ་སྔོན་མོས་ཝ་ཏི་ཕྲི་ལིན་བོ་ཐི་ལ་བཤད་པ་ལྟར། ཆོས་དཔོན་གྱི་མཚན་སྙན་བརླག་པའམ་ཐ་ན་ཁོང་འཆི་དགོས་བྱུང་ཡང་ད་ལྟའི་གནས་བབ་འདི་ལས་ཡག་གི་རེད། ཆོས་དཔོན་ནི་མོ་རང་ཆེས་དགའ་སའི་སྐྱེས་པ་དེ་ཡིན་ཞིང་ད་ལྟ་ཡང་སྔར་ལྟར་དུངས་བཞིན་ཡོད། ལྕམ་ཧ་སི་ཐིར་པེ་རན་གྱི་སེམས་སུ། སྐྱེས་པ་ཕོ་རབ་ཅིག་དེ་འདྲ་ཆགས་དོན་ནི་ང་རང་ལན་པ་རེད། མི་དེའི་སྐོར་གསང་བ་བྱས་པའི་ནོར་འཁྲུལ་གྱིས་དེ་འདྲ་བཟོས་པ་རེད།
ནོར་འཁྲུལ་བསྐང་དཀའ་བ་དེ་ཡོ་བསྲང་མ་བྱས་པར་སྔར་བཞིན་བསྐྱུར་བ་ལས། ད་ལྟ་རང་ལ་ཆོས་དཔོན་གྱི་སྐུ་མདུན་ནས་འཆི་རྒྱུ་བྱུང་ན་མི་དགའ་འམ་སྙམ།
“དེམ་སི་དེ་ཡོབ་ལགས། བདག་ལ་གུ་ཡངས་གནང་རོགས། ང་ལ་ནོར་འཁྲུལ་ཇི
འདྲ་མང་ཡང་ཁྱེད་ལ་བློ་དཀར་སེམས་དཀར་གང་ཐུབ་ཞུས་ཡོད། གཞུངས་དྲང་ནི་བདག་གིས་དཀའ་ངལ་བརྒྱ་ཕྲག་ལས་གང་ཐུབ་ཀྱིས་བསྲུངས་ཤིང་ཡོང་བའི་སྤྱོད་བཟང་ཉག་གཅིག་པུ་དེ་ཡིན། ངས་སྤྱོད་བཟང་དེ་གཅིག་པུ་སྲུང་དོན་ནི། དེ་ཉིད་ནི་ཁྱེད་ཀྱི་དབང་ཐང་དང་། ཚེ་སྲོག་དང་། མཚན་གྲགས་བཅས་ཀྱི་དར་རྒུད་དང་འབྲེལ་ནས་ཡོད་པས་ཡིན། ཡིན་ཡང་། དོན་དག་དེ་ཁྱེད་ལ་གསང་རྒྱ་མ་བྱས་རང་བྱས་ཆགས་སོང་། གཞན་མགོ་བསྐོར་བ་ནི་མི་ཐ་ཤལ་གྱི་སྤྱོད་སྟངས་ཡིན་པའང་ངས་གསལ་བོར་ཤེས་ཀྱིན་ཡོད། ཁྱེད་ཀྱིས་ད་དུང་ཡང་ངའི་སྐད་ཆའི་ནང་དོན་གང་ཡིན་ཧ་མི་གོའམ། ངས་རྒན་པོ་དེ་ཟེར་གྱིན་ཡོད་ཡ། སྨན་པ་དེ་ཟེར་གྱིན་ཡོད། ཝ་ཏི་ཕྲི་ལིན་བོ་ཐི་ཟེར་བའི་མི་དེ་ཟེར་གྱིན་ཡོད། ཁོ་ནི་ངའི་སྔོན་མའི་ཁྱོ་ག་རེད།” ལྕམ་ཧྭ་སི་ཐིར་པེ་རན་གྱིས་ངག་འདར་འདར་གྱིས་དེ་སྐད་ལབ་སོང་།
ཆོས་དཔོན་གྱིས་དེ་མ་ཐག་ཤེད་ཤུགས་ཡོད་རྒུ་མིག་ཟུང་གི་སྟེང་དུ་བཏོན་མེད་འགྲོ་སྙམ་པའི་ཉམས་ཀྱིས་མོའི་གདོང་ལ་ཕུར་ཚུགས་སུ་བལྟས་སོང༌། ཉམས་འགྱུར་དེའི་ཁྲོད་དུའང་ཁོང་གི་དྭངས་གཙང་དང་ཞི་འཇམ་གྱི་ངང་གཤིས་ཅུང་ཟད་མངོན་ཡོད་པའི་ཉམས་སྣང་སྟེར། ལྕམ་ཧ་སི་ཐིར་པེ་རན་གྱིས་ཁོང་གི་གདོང་ནས་ཁྲོ་གཉེར་དེ་འདྲ་སྔོན་ཆད་ཡེ་ནས་མཐོང་མྱོང་མེད། ཡིན་ཡང་། གདོང་གི་འགྱུར་བ་དེ་སྐད་ཅིག་གི་ཡུན་ལ་བྱུང་ཞིང་སྐད་ཅིག་གི་ཡུན་ལ་ཡལ་སོང་། མི་བཟད་པའི་མནར་གཅོད་ཀྱིས་རྒྱུན་རིང་གཙེས་པའི་དབང་གིས། ཁོང་གི་ལུས་སེམས་རྨང་ནས་རྒུད་དེ་ཤུགས་དེ་ཙམ་ཡང་སྐད་ཅིག་གི་ཡུན་ལ་མ་གཏོགས་འདོན་ཐུབ་ཀྱིན་མེད་ཚོད་འདུག དེ་ནས་ཁོང་གིས་རྐུབ་ས་ལ་བཙུགས་ཤིང་ངོ་གདོང་ལག་པས་བཀབ་སྟེ་བསྡད་སོང་།
“ཁོ་ཡིན་པ་ངས་སྔ་མོ་ནས་ཤེས་འོས། སྔ་མོ་ནས་ཤེས་འོས། ཐེངས་དང་པོར་ཁོ་རང་མཐོང་དུས་དང་ཕྱིས་སུ་ཁོ་དང་ཐུག་ཐེངས་རེ་རེར། ང་ལ་དབང་མེད་དུ་ཁོང་འདར་འཆོར་གྱིན་འདུག མ་གཞི་དེ་ནི་བརྡ་ཞིག་ཡིན་པ་རེད། ངས་ད་དུང་ཡང་ཧ་མ་གོ་བ་གང་ཡིན་ནམ། ཧ་སི་ཐིར་པེ་རན། ཁྱོད་ཀྱིས་དོན་དག་འདི་ཇི་འདྲ་ཚབས་ཆེ་བ་ག་ལ་ཤེས། སྡིག་ཉེས་ཀྱི་འགྱོད་པས་ཆེམ་ཆེམ་དུ་ཟ་བཞིན་པའི་སེམས་པ་ཉམ་ཐག་ཅིག་དགྲ་བོའི་མིག་ལམ་ལ་གསལ་ལེར་བཤམས་བཞག་པ་རེད། ཇི་འདྲའི་ངོ་ཚ་བ་ལ་ཨང་། ཇི་འདྲའི་སྐྱུག་བྲོ་བ་ལ་ཨང་། བུད་མེད་ནི་བུད་མེད་རང་རེད། འདི་དག་ཡོད་ཚད་ཁྱོད་རང་ལན་པ་རེད།
ངས་ཁྱོད་ལ་གུ་ཡངས་སྟེར་མི་སྲིད།” ཆོས་དཔོན་གྱིས་དེ་ལྟར་སྐད་བརྒྱབ་བྱུང་།
“ཁྱེད་ཀྱིས་ངེས་པར་བདག་ལ་གུ་ཡངས་གནང་འོས།” མོས་དེ་ལྟར་བཤད་ཞོར་ཆོས་དཔོན་གྱི་སྐུ་གམ་གྱི་ལོ་མའི་སྟེང་དུ་གན་རྐྱལ་དུ་ཉལ་ཞིང་། དེ་ནས་མུ་མཐུད་དུ། “སྡིག་ཉེས་ཇི་འདྲ་ཆེ་ཡང་དཀོན་མཆོག་ལ་ཉེས་ཆད་གཅད་དུ་ཆུགས་ཤིག ཁྱེད་རང་གིས་ང་ལ་གུ་ཡངས་གནང་འོས” ཟེར།
གློ་བུར་བའི་དུངས་སྣང་ཤུགས་དྲག་པོ་ཞིག་ལ་རྐྱེན་བྱས་ཏེ། མོ་རང་དབང་མེད་དུ་ཆོས་དཔོན་ལ་འཐམས་ཤིང་ཁོང་གི་མགོ་བོ་རང་གི་པང་དུ་བསྡམས་སོང་། ཆོས་དཔོན་གྱི་ངོ་གདོང་ཏག་ཏག་མོའི་བྲང་ཁའི་ཡིག་འབྲུ་དམར་པོའི་སྟེང་དུ་སྦྱར་ཡོད་པའི་ཚུལ་ལའང་དོ་སྣང་བྱ་ཁོམ་མ་བྱུང་། མ་གཞི་ཆོས་དཔོན་གྱིས་དེ་མ་ཐག་རང་གི་མགོ་བོ་ཕྱིར་འདོན་རྩིས་ཀྱིས་འཕག་འཚག་བརྒྱབ་མོད་ཀྱང་། མོའི་དཔུང་བས་བསྡམས་པ་ཤིན་ཏུ་དམ་པས་འགུལ་ཙམ་ཡང་བྱེད་མ་ཐུབ། དེ་ལྟར་ལྕམ་ཧ་སི་ཐིར་པེ་རན་གྱིས་ཇི་ལྟར་ཡང་ཁོང་མ་གློད་པར་བསྡམས་ནས་བསྡད། དེ་ལྟར་བྱེད་དོན་ནི་གལ་ཏེ་གློད་ཚེ་ཡང་བསྐྱར་ཁོའི་ཁྲོ་གཉེར་བསྡུས་པའི་ངོ་གདོང་ལ་བལྟ་དགོས་འབྱུང་བས་རེད། ལོ་ངོ་རིང་མོ་བདུན་གྱི་རིང་ལ།
གཅིག་པུས་ཁེར་ཧྲེང་ངེར་འཇིག་རྟེན་ཧྲིལ་པོའི་ཁྲོ་གཉེར་ལ་གདོང་གཏད་ནས་ཡོང་ཡང་རང་ཚུགས་ཡེ་ནས་འཆོར་མྱོང་མེད། དེ་དང་ཆབས་ཅིག དཀོན་མཆོག་གིས་ཀྱང་མོ་ལ་ཁྲོ་གཉེར་ཁོ་ན་བསྟན་ཡང་སྔར་བཞིན་ཚེ་སྲོག་གི་རེ་ལྟོས་མ་བཏང་བར་ཡོང་། དེ་ལྟ་ན་ཡང་།
མིག་མདུན་གྱི་ཉམ་ཐག་གི་ནད་པ་སྡིག་ཅན་འདིའི་ཁྲོ་གཉེར་ཁོ་ན་ནི་མོས་བཟོད་པར་མི་ནུས། དེས་མོ་རང་གསོན་ཐབས་མེད་པ་བཟོས་ཡོང་།
“ཁྱེད་ཀྱིས་བདག་ལ་གུ་ཡངས་གནང་ངམ། ཁྱེད་ཀྱིས་ང་ལ་མཐོང་ཆུང་མ་བྱས་ན་ཆོག་འདུག་གམ། ཁྱེད་ཀྱིས་ང་ལ་གུ་ཡངས་གནང་ངམ།” མོས་དེ་ལྟར་ཡང་འདྲི་བསྐྱར་འདྲི་བྱས།
“ངས་ཁྱེད་རང་ལ་གུ་ཡངས་སྟེར་འོས། ཧ་སི་ཐིར་ལགས།” ཆོས་དཔོན་གྱིས་གཞི་ནས་ཁ་གྲག་བྱུང་། ཁོང་གི་དབུགས་རིང་ཆེན་པོ་ཞིག་བཏང་སྟེ་དེ་ལྟར་བཤད། དབུགས་རིང་དེ་ནི་ཁྲོ་བའི་དབང་གིས་བྱུང་བ་མ་ཡིན་པར་སྐྱོ་བའི་དབང་གིས་བྱུང་བ་ཞིག་ཡིན་པ་ཚོར་ཐུབ། ཁོང་གིས་མུ་མཐུད་དུ། “བདག་གིས་ད་ལྟ་རང་ལ་ཁྱེད་གུ་ཡངས་སུ་བཏང་ཆོག དཀོན་མཆོག་མཁྱེན། ངེད་གཉིས་ལ་གུ་ཡངས་གནང་རོགས། ཧ་སི་ཐིར་ལགས། ངེད་གཉིས་ནི་འཇིག་རྟེན་འདིའི་སྡིག་ཉེས་ཆེ་ཤོས་ཀྱི་མི་དེ་མ་རེད། སྡིག་ཉེས་ཆེ་ཤོས་ཀྱི་མི་གཞན་ཞིག་ཡོད་རེད། ཁོ་ནི་ཚུལ་ཁྲིམས་ཉམས་པའི་ཆོས་དཔོན་ལས་ཀྱང་སྡིག་ཉེས་ཆེ།
རྒན་པོ་དེའི་དགྲ་ཤ་ལེན་འདོད་ཀྱི་བསམ་སྦྱོར་ནི་ངའི་བྱ་སྤྱོད་ལས་ཀྱང་ངོ་ཚ་འོས་པ་ཞིག་རེད། ཁོས་དྭངས་གཙང་གི་སེམས་པ་ཞིག་ལ་གདུག་རྩུབ་ཆེན་པོས་རྡོག་རོལ་བཏང་ཞིང་གཏོང་གིན་ཡོད་རེད། ཧ་སི་ཐིར་ལགས། ངེད་གཉིས་ཀྱིས་དེ་འདྲའི་ཐ་ཤལ་གྱི་ལས་ཀ་བྱས་མྱོང་ཡོད་པ་མ་རེད" ཟེར།
“དེ་འདྲ་བྱས་མྱོང་མེད། དེ་འདྲ་རྩ་བ་ནས་བྱས་མྱོང་ཡོད་པ་མ་རེད། ངེད་གཉིས་ཀྱི་བྱ་སྤྱོད་དེ་ནི་མ་གཞི་ནས་ཆོས་དགེ་བ་རེད། སྐབས་དེར་ངེད་གཉིས་སུ་ལའང་དེ་འདྲའི་ཚོར་སྣང་ཡོང་མྱོང་བ་མིན་ནམ། ད་དུང་ཕན་ཚུན་ལ་དེ་ལྟར་བཤད་ཀྱང་མྱོང་བ་མིན་ནམ།
ཁྱེད་ཀྱིས་བརྗེད་སོང་ངམ།” ལྕམ་ཧ་སི་ཐིར་པེ་རན་གྱིས་སྐད་ཆུང་ངུས་དེ་ལྟར་བཤད།
“ད་མ་ལབ་ཅིག ཧ་སི་ཐིར་ལགས། ངས་བརྗེད་མེད། བརྗེད་ག་ལ་སྲིད།” ཆོས་དཔོན་གྱིས་དེ་ལྟར་བཤད་ཞོར་ཡར་ལངས།
དེ་ནས་ཁོ་གཉིས་ཀྱིས་ཡང་བསྐྱར་ཕན་ཚུན་ལ་ལག་པ་འཇུས་ཤིང་དཔུང་བ་གཤིབས་ཏེ་སར་སར་ཟགས་པའི་ལྗོན་པའི་ཡལ་གའི་སྟེང་དུ་ཙོག་པུར་བསྡད། མི་ཚེའི་ཁྲོད་དུ་ཁོ་གཉིས་ལ་ད་ལྟ་ནང་བཞིན་གྱི་དུས་ཚོད་ཅིག་ཡོད་མྱོང་མེད། གཅིག་བྱས་ན་ལས་དབང་གིས་ཆེད་མངགས་ཁོ་གཉིས་འཁྲིད་དེ་གནས་སྐབས་འདིར་ཡོང་བ་ཡིན་སྲིད། དེ་ལྟར་ཡོང་བའི་གོ་རིམ་ཁྲོད་དུ་མུན་པ་ཇེ་སྟུག་ནས་ཇེ་སྟུག་ཏུ་གྱུར་ན་ཡང་། གོ་རིམ་དེར་བཟློག་ཏུ་དཀའ་བའི་འགུགས་ཤུགས་ཁྱད་པར་ཅན་ཞིག་མངའ་བའི་དབང་གིས། ཁོ་གཉིས་དེ་ལ་ཞེན་ཞིང་ཆགས་ལ་དགའ་ཞིང་དུངས་ཀྱིན་ཡོད། གནས་སྐབས་དེ་ཏོག་ཙམ་ལ་མ་ཡལ་བར་སྒུག་རྒྱུ་བྱུང་ན་བསམ་གྱིན་ཡོད། དེ་ལྟར་ཇི་སྲིད་དུ་ཏོག་ཙམ་ཏོག་ཙམ་སྒུག་སྟེ་སྡོད་རྒྱུ་བྱུང་ན་བསམ་གྱིན་ཡོད། ཁོ་གཉིས་ཀྱི་ཕྱོགས་བཞི་མཚམས་བརྒྱད་པོ་ཐམས་ཅད་ནགས་ཚལ་སྟུག་པོས་བསྐོར་ཡོད་པས་རབ་རིབ་མག་མོག་ཏུ་སྣང་། རླུང་བུ་ལྡང་ཕྱོགས་ཀྱིས་ཡལ་ག་ཆེན་པོ་དག་ལྗིད་ཏིག་ཏིག་གིས་ཕར་གཡོ་ཚུར་གཡོ་བྱེད་པ་དང་སྦྲགས་སྒྲ་འདྲ་མིན་སྣ་ཚོགས་གྲག་ཡོང་། མདུན་ཕྱོགས་ཀྱི་སྡོང་རྒན་གོག་པོ་དེའི་བཟོ་ལྟར་བལྟས་ཚེ། འཁྲིས་ཀྱི་ལྗོན་ཤིང་གཞན་ལ་སྡུག་གཏམ་འཆད་བཞིན་ཡོད་པའི་སྣང་བ་སྟེར། ཕར་བལྟས་ཚོད་ཀྱིས་སྡོང་རྩར་ཙོག་པུར་སྡོད་མཁན་ཕོ་མོ་ཟུང་གི་འདས་པའི་སྐྱོ་གར་འཆད་བཞིན་པའམ།
ཡང་ན་ཁོ་གཉིས་ཀྱི་འབྱུང་འགྱུར་གྱི་སྐྱོ་གར་གང་ཞིག་ལ་མ་འོངས་ལུང་བསྟན་རྒྱག་གིན་ཡོད་པ་དང་ཡང་དག་མཚུངས།
ཁོ་གཉིས་སྔར་བཞིན་གནས་དེར་བསྡད་དེ་ལོག་རྩིས་བྱེད་ཀྱིན་མི་འདུག གྲོང་ལ་འགྲོ་སའི་རྐང་ལམ་དེ་ནི་ཇི་འདྲའི་ཡ་ང་བ་ཞིག་རེད་ཨང་། གྲོང་ནང་དུ་བསླེབས་ཚར་ན།
ལྕམ་ཧ་སི་ཐིར་པེ་རན་གྱིས་སྔར་རྒྱུན་ལྟར་ངོ་ཚའི་ཁུར་བོ་མི་འདོད་བཞིན་འཁུར་དགོས་འབྱུང་ཞིང་། ཆོས་དཔོན་གྱིས་ཀྱང་སྔར་རྒྱུན་ལྟར་ཕྱི་རྫིག་ནང་སྟོང་གི་ཞལ་འབག་བཅོས་མ་ཞིག་གྱོན་ཏེ་མཚན་གྲགས་རྫུན་མའི་ཁྲོད་དུ་སྟོང་ཧྭང་ཧང་གིས་སྡོད་དགོས་འབྱུང་། དེ
བས། ཁོ་གཉིས་ད་དུང་ཡུད་ཙམ་རིང་གནས་དེར་སྡོད་འདོད་སྐྱེས། སེར་ལམ་ལམ་གྱི་ཉི་ཟེར་ནི་གྲིབ་ནག་ཡོར་ཡོར་བྱེད་པའི་ནགས་ཁྲོད་དུ་ཇི་འདྲའི་དཀོན་པོ་ཡིན་ཨང་། གནས་དེ་རུ། ཡིག་འབྲུ་དམར་པོ་དེ་མཐོང་མཁན་ཆོས་དཔོན་གྱི་མིག་ཟུང་ཁོ་ན་ལས་མེད་པས།
ནམ་རྒྱུན་ལྟར་ནོངས་འགྱོད་ཀྱི་མེ་ལྕེས་བུད་མེད་ཉམ་ཆུང་དེའི་སེམས་པ་ཐལ་བར་བསྲེག་མི་སྲིད། གནས་དེ་རུ། ལྷ་མི་ཀུན་ལ་རྫུན་མ་འཁྲབ་མཁན་ཆོས་དཔོན་དེམ་སི་དེ་ཡོབ་ལགས་ཀྱི་རང་གཟུགས་ངོ་མ་དེ་ཡང་མོའི་མིག་ཟུང་ཁོ་ནས་རྗེན་པོར་མཐོང་ཐུབ།
དུས་དེར། ཆོས་དཔོན་ཁོང་གློ་བུར་དུ་དངངས་འདྲོག་ལངས་བྱུང་།
“ཧ་སི་ཐིར། ད་འགྲིག་མ་སོང་། ཝ་ཏི་ཕྲི་ལིན་བོ་ཐི་ཡིས་ཁྱེད་ཀྱིས་ཁོའི་གསང་རྒྱ་མཐིལ་བརྟོལ་རྒྱུ་ཡིན་པ་ཤེས་ཡོད་པས། ངེད་གཉིས་བར་གྱི་འབྲེལ་བ་ཀུན་ལ་བསྒྲག་མི་ཡོང་ངམ། རྗེས་སུ་ཁོས་ངེད་གཉིས་ལ་དགྲ་ཤ་ཇི་ལྟར་ལེན་སྲིད་དམ” ཞེས་སྐད་བརྒྱབ་བྱུང་།
“སྐྱོན་ཡོད་པ་མ་རེད། ཁོ་མ་གཞི་ནས་ལྐོག་ལྐོག་སུད་སུད་དུ་ལས་ཀ་བྱེད་མཁན་དེ་འདྲ་རེད། ཁོའི་གཤིས་ཀ་ལྟར་བྱས་ན་སྔར་བཞིན་ལྐོག་ཏུ་དགྲ་ཤ་ལེན་རྒྱུར་ངེས། ཁོས་ངེད་གཉིས་ཀྱི་གསང་བ་བསྒྲག་མི་སྲིད། ཕལ་ཆེར་གསང་བའི་ཐབས་ཤེས་གཞན་ཞིག་ལ་བརྟེན་ནས་སེམས་པ་ནག་པོ་དེ་ཚིམ་ཐབས་བྱ་ངེས་རེད།” ལྕམ་ཧ་སི་ཐིར་པེ་རན་གྱིས་རེ་ཞིག་བསམ་གཞིག་བྱས་རྗེས་དེ་ལྟར་ལན་བཏབ།
“དེས་ན་ངས་ཇི་ལྟར་བྱ་དགོས་རེད། ང་འདྲེ་རྒན་དེ་དང་མཉམ་དུ་ཇི་ལྟར་སྡོད། ཁོ་དང་མཉམ་དུ་བསྡད་ན་ང་འཚོ་ཐབས་མི་འདུག” ཆོས་དཔོན་གྱི་དེ་ལྟར་སྐད་བརྒྱབ་ཅིང་།
ཁོང་འདར་འཆོར་བཞིན་ལག་ཡ་གཅིག་གིས་དབང་མེད་དུ་བྲང་ཁ་མར་མནན་སོང་། དེ་ནས་མུ་མཐུད་དུ། “ཧ་སི་ཐིར་ལགས། ཐབས་ཤེས་ཤིག་གནོངས་དང་། ཁྱེད་ལ་རང་ཚུགས་བརྟན་པོ་ཡོད། ང་ལ་ཐབས་ཤེས་ཤིག་གནོངས་དང” ཟེར།
“ཁྱེད་ཁོ་དང་མཉམ་པོར་སྡོད་མི་རུང་། ཁྱེད་ཀྱི་སེམས་པ་སྔོན་མ་ལྟར་མིག་ཟུང་གདུག་རྩུབ་ཅན་ཞིག་གི་མདུན་དུ་བཤམས་ནས་འཇོག་ག་ལ་རུང་།” མོས་བློ་ཐག་ཆོད་པོས་དེ་ལྟར་ལན་བཏབ།
“དེ་ག་རང་རེད། དེ་ནི་འཆི་བ་ལས་ཀྱང་སྡུག་པོ་རེད། ཡིན་ཡང་། ད་ཇི་ལྟར་བྱས་ན་དགའ་འམ། ཐར་ལམ་གཞན་འདུག་གམ། སྔོན་ཏག་ཏག་ལ་ཁྱེད་ཀྱིས་ཁོའི་མི་གཤིས་ཇི་འདྲ་ཡིན་མིན་སྐོར་ལབ་པ་ཙམ་གྱིས་ཀྱང་བདག་ནི་ས་ལ་ཅམ་གྱིས་སྡོད་དགོས་བྱུང་སོང་བ་མ་མཐོང་ངམ། ཁྱེད་ཀྱིས་ད་དུང་ཡང་བདག་གི་རྐུབ་ས་ལ་བརྡབ་འཇུག་རྩིས་ཡིན་ནམ། ཁྱེད་ཀྱིས་མིག་གིས་བལྟས་བལྟས་རིག་རིག་ལ་བདག་འཆི་རུ་འཇུག་རྩིས་ཡིན་ནམ།” ཆོས་དཔོན་གྱིས་དངངས་འཚུབ་ཆེན་པོས་མུ་མཐུད་དེ་ལྟར་དྲིས་“དཀོན་མཆོག་གིས་མཁྱེན། ཁྱེད་རང་རྦད་དེ་ཚར་འདུག” ལྕམ་ཧ་སི་ཐིར་པེ་རན་གྱིས་དེ་སྐད་ཟེར་ཞོར་མིག་ཆུ་རྡོག་པོ་འགའ་མར་འགྲིལ་ཡོང་། མོས་མུ་མཐུད་དུ། “ཁྱེད་རང་གཉོམ་ཆུང་ཡིན་དྲགས་ཏེ་འཆི་རྒྱུར་ངེས། ཤི་རྐྱེན་དེ་ཁོ་ན་རང་ཡིན་ངེས” ཟེར།
བདག་ལ་དཀོན་མཆོག་གི་བཀའ་ཆད་ཕོག་པ་རེད། དཀོན་མཆོག་སྟོབས་ཆེ་ལ་མཐུ་བཙན། ཁོ་བོར་དེ་ལ་རྒོལ་བའི་ནུས་པ་ག་ལ་ཡོད།” ཆོས་དཔོན་གྱིས་དེ་སྐད་བཤད།
“དཀོན་མཆོག་གིས་ཐུགས་རྗེས་གཟིགས་ཀྱིན་ཡོད་ངེས་རེད། ཡིན་ཡང་། ཁྱེད་ལ་ཐུགས་རྗེ་དེ་དང་དུ་ལེན་པའི་བློ་སྤོབས་ཡོད་འོས།” ལྕམ་ཧ་སི་ཐིར་པེ་རན་གྱིས་ཁོའི་ཚིག་མཚམས་བཅད་ནས་དེ་ལྟར་བཤད།
“ང་ལ་ཐབས་ཤེས་ཤིག་གནོངས་དང་། ངས་གང་འདྲ་བྱས་ན་ཡག་གི་རེད་དམ།”
ཆོས་དཔོན་གྱིས་མུ་མཐུད་དུ་དེ་ལྟར་དྲིས།
“ཁྱེད་ཀྱིས་བལྟས་ན། འཇིག་རྟེན་འདི་གུ་དོག་པོ་ལག་མཐིལ་ཙམ་ལས་མི་འདུག་གམ།” ལྕམ་ཧ་སི་ཐིར་པེ་རན་གྱིས་དེ་ལྟར་བཤད་པའི་ཞོར་ལ། ཤེས་རབ་ཀྱི་ཟེར་མ་བཀྲ་བའི་མིག་ཟུང་གིས་ཆོས་དཔོན་གྱི་མིག་ནང་དུ་ནན་གྱིས་བལྟས་ནས་བསྡད། མོའི་མིག་མདངས་དེ་ནི་རང་ཚུགས་ཤོར་ཟིན་པའི་ཆོས་དཔོན་ལ་མཚོན་ན་ཁབ་ལེན་རྡོ་བཞིན་འདྲེན་ཤུགས་ཁྱད་པར་ཅན་ཞིག་ལྡན་ཡོད། མོས་མུ་མཐུད་དུ། “འཇིག་རྟེན་གྱི་ཁམས་ཟད་ཚར་ནས་གྲོང་རྡལ་འདི་གཅིག་པུར་ཐུག་ཡོད་པ་རེད་དམ། མི་རིང་བའི་སྔོན་ལ་གྲོང་རྡལ་འདི་ཡང་ཤིང་ལོ་སྐམ་པོས་ཁེབས་པའི་ཐང་སྟོང་ཞིག་རེད། ངེད་གཉིས་ད་ལྟ་སྡོད་སའི་ནགས་ཁྲོད་འདི་དང་གཅིག་འདྲ་རེད། ཁྱེད་ཀྱིས་བཤད་ན་ནགས་ཁྲོད་ཀྱི་ལམ་བུ་གྱ་གྱུ་དེ་ག་བར་འཐེན་ཡོད་ངེས་རེད། ཁྱེད་ཀྱིས་གྲོང་རྡལ་དུ་འཐེན་ཡོད་པ་རེད་ཟེར་ངེས། དེ་ག་རེད། གྲོང་རྡལ་དུ་འཐེན་ཡོད་པ་རེད། ཡིན་ཡང་། དེ་ནས་ད་དུང་མདུན་ཕྱོགས་སུ་བགྲོད་ཆོག་ཆོག་མིན་ནམ། ད་དུང་ཡང་མདུན་དུ་བསྐྱོད་ཚེ་མི་མེད་ལུང་སྟོང་དུ་བསླེབ་སྲིད།
གནས་དེ་རུ། ཁྱེད་ཀྱིས་གོམ་པ་ཇི་ཙམ་མདུན་དུ་སྤོས་ཚེ། དེ་ཙམ་གྱིས་མི་རྣམས་ཀྱིས་ཁྱེད་རང་མི་མཐོང་བར་འགྱུར་སྲིད། དེ་ནས་ཀྱང་མདུན་ནས་མདུན་དུ་ཕྱིན་པ་ན། ཤིང་ལོ་སྐམ་པོའི་སྟེང་ནས་མི་རྒྱུད་དཀར་པོའི་སུག་རྗེས་ཙམ་ཡང་རྙེད་པར་མི་འགྱུར། དུས་དེར། ཁྱེད་རང་ལ་གཞི་ནས་རང་དབང་འཐོབ་ཐུབ། དེ་ལྟའི་འགྲུལ་སྐྱོད་ཐུང་ཐུང་ཞིག་བྱས་པ་ཙམ་གྱིས་ཁྱེད་རང་སྡུག་བསྔལ་གྱི་གཞིར་གྱུར་པའི་ཡུལ་ལུང་འདི་དང་ཁ་འབྲལ་ཐུབ་ཅིང་།
བདེ་ལྡན་རང་དབང་གི་ལུང་པར་བསླེབ་ཐུབ། ཁྱེད་ཀྱིས་གསུང་དང་། མཐའ་དབུས་མེད་པའི་གདོད་མའི་ནགས་ཚལ་ཆེན་པོ་འདི་འདྲ་ཞིག་གི་ནང་དུ། ཁྱེད་ཀྱི་སེམས་པ་བསྐུང་སའི་བསིལ་གྲིབ་ཙམ་རྙེད་རྒྱུ་དེ་འདྲ་ཁག་པོ་ཡོད་རེད་དམ། ཝ་ཏི་ཕྲི་ལིན་བོ་ཐི་ལ་གཡོལ་རྒྱུ་ནི་ལས་སླ་པོ་རེད” ཅེས་བཤད།
“སེམས་པ་བསྐུང་ས་ལོས་ཡོད། ཧ་སི་ཐིར། ཤིང་ལོ་སྐམ་པོ་འདི་ཚོའི་འོག་ཏུ་བསྐུང་ཆོག་གི་རེད།” ཆོས་དཔོན་གྱིས་ཨུ་ཚུགས་ཀྱིས་སྐྱོ་འཛུམ་ཞིག་བསྟན་ནས་དེ་སྐད་བཤད།
“དེ་ཙམ་མ་ཟད། ད་དུང་མུ་མཐའ་མེད་པའི་མཚོ་ལམ་ཡང་ཡོད་པ་མིན་ནམ།”
ལྕམ་ཧ་སི་ཐིར་པེ་རན་གྱིས་མུ་མཐུད་སྔོན་གྱི་ཚིག་མཇུག་བསྐྱངས་ཏེ། “དེ་སྔོན་ཁྱེད་རང་ཉིད་ཀྱང་མཚོ་ལམ་བརྒྱུད་དེ་འདིར་ཕེབས་པ་མི་དྲན་ནམ། ཁྱེད་ལ་འདོད་མོས་ཡོད་ན།
སྔར་ལམ་ནས་ཕྱིར་ལོག་ཆོག་གི་རེད། ངེད་གཉིས་ཕ་ས་ཕ་ཡུལ་གྱི་གྲོང་ཁྱེར་ཆེན་པོ་ལོན་ཏོན་དུ་སྡོད་ཆོག་ཅིང་། མཐའ་འཁོབ་ཀྱི་གྲོང་གསེབ་གང་ཞིག་ཏུ་བསྡད་ཀྱང་ཆོག ཡང་ན།
འཇར་མན་དང་། ཧྥ་རན་སེ་དང་། ད་དུང་ས་ཆ་སྐྱིད་པོ་དབྱི་ཐ་ལི་སོགས་གང་དུ་ཕྱིན་པ་ཡིན་ཡང་། མི་ངན་ཁོའི་མིག་འོག་ནས་ཐར་ཐུབ་པ་མིན་ནམ། དེ་ལྟ་བྱུང་ཚེ། ཁྱེད་དང་ཡ་ང་སྙིང་རྗེ་མེད་པའི་མི་དཔོན་དེ་ཚོའི་བར་འབྲེལ་བ་གང་ཡང་མེད་པ་ཆགས་ཐུབ་ལ། ཁོ་ཚོའི་ལྟ་བ་མཁྲེགས་པོ་དེས་ཀྱང་ཁྱེད་རང་འཆང་མི་ཐུབ། ཁོ་ཚོས་དུས་ཡུན་རིང་པོར་ཁྱེད་ཀྱི་མི་གཤིས་ཕྱི་སྡོམ་ནང་སྡོམ་བྱས་ཏེ་ཡོང་བ་རེད” ཟེར།
“དེ་འདྲ་ག་ལ་ནུས།” ཆོས་དཔོན་གྱིས་དེ་ལྟར་ལན་བཏབ་སོང་། ཕར་བལྟས་ཚོད་ཀྱིས་ཆོས་དཔོན་ལ་མཚོན་ན། ལྕམ་ཧ་སི་ཐིར་པེ་རན་གྱི་སྐད་ཆ་ལྟར་བྱེད་པ་ནི་འཇའ་ཚོན་ལག་པས་འཛིན་པ་ལས་ཀྱང་ཁག་པོ་ཡོད་བཟོ་འདུག དེ་ནས་ཁོས་མུ་མཐུད་དུ། “ང་ལ་དེ་ལྟར་འགྲོ་བའི་སྟོབས་ཤུགས་ག་ལ་ཡོད། བདག་ལྟ་བུའི་མི་སྡིག་ཅན་ཞིག་ལ་མཚོན་ན། ལས་ཀྱིས་བསྐོས་པའི་ས་ཆ་ལུང་པ་དེ་རང་ནས་མགོ་རུས་དཀར་པོ་ས་ལ་བསྟིམས་པ་ལས་བསམ་བློ་གཞན་མེད། ང་རང་ཉིད་ཀྱི་བླ་སྲོག་སྔར་ནས་སྐྱོན་གྱིས་སྦགས་ཚར་ན་ཡང་། བདག་གིས་མུ་མཐུད་གཞན་གྱི་བླ་སྲོག་ལ་ཕན་པ་ཅུང་ཟད་བསྒྲུབ་པར་འདོད།
བདག་གིས་དམ་ཚིག་ཤོར་ཚར་ན་ཡང་ལས་གནས་འདི་དང་འབྲལ་མི་འདོད། མཐའ་མར་འཆི་བའི་དུས་སུ་དམོད་མོ་དང་མཆིལ་ཞགས་ཁྲོད་ནས་ཕྱི་མར་འགྲིམ་དགོས་འབྱུང་ཡང་།
དེའི་བར་དུ་འདི་གར་སྡོད་འདོད” ཟེར།
“ལོ་ངོ་བདུན་རིང་གི་ཡ་ང་བའི་མནར་གཅོད་ཀྱིས་ཁྱེད་རང་རྨང་ནས་བརླག་ཚར་འདུག” ལྕམ་ཧ་སི་ཐིར་པེ་རན་གྱིས་དེ་ལྟར་བཤད་པ་དང་། དེ་ནས་ཁོང་ལ་སྐུལ་ལྕག་གཏོང་བའི་ཆེད་དུ། “ཁྱེད་ཀྱིས་ཡོད་ཚད་ལོགས་སུ་གཡུགས་ཏེ་འགྲོ་འོས། ནགས་ཁྲོད་ཀྱི་རྐང་ལམ་དེད་ནས་རྒྱང་ལ་སྐྱོད་དུས། ཁྱེད་རང་འདས་དོན་གྱི་སྒྲོག་ལ་ཚུད་མི་འོས། ཡང་ན་མཚོ་ལམ་བསྙེགས་ནས་འགྲོ་བའི་དབང་དུ་བཏང་ན་ཡང་། འདས་དོན་ཡ་ང་བ་དག་གྲུ་གཟིངས་སུ་འཁྱེར་མི་འོས། སྐྱོ་གར་འབྱུང་རྐྱེན་དང་བཅས་པ་བྱུང་ས་རང་ནས་བསྐྱུར་འོས།
ཕྱིར་ལྟ་ཙམ་ཡང་བྱ་མི་འོས། ཡོད་ཚད་ཀྱི་དབུ་བསྐྱར་དུ་རྩོམ་འོས། ཕམ་ཁ་ཐེངས་གཅིག་རག་པ་ཙམ་གྱིས་རེ་བ་མཐའ་དག་བློས་གཏང་རྒྱུ་ཡིན་ནམ། དེ་འདྲ་ཁྱོན་ནས་མ་རེད། མ་འོངས་པའི་ལམ་ཁར་གོ་སྐབས་སྣ་ཚོགས་ཀྱིས་ཁེངས་ཡོད་རེད། ད་དུང་བདེ་སྐྱིད་འཚོ་བ་དང་གཞན་ཕན་ལས་དོན་གྱིས་ཀྱང་ཁྱེད་ལ་བསྒུགས་ནས་ཡོད། བཅོས་མའི་འཚོ་བ་འདི་བསྐྱུར་ཏེ་ཁ་ཡོད་ལག་ཡོད་ཀྱི་འཚོ་བའི་ཁྲོད་དུ་ཕེབས་གནང་ཞིག གལ་སྲིད་ཐུགས་མོས་ཡོད་ན་དབྱིན་ཏི་ཨན་པའི་གདུལ་བྱ་རྣམས་ཀྱི་མགོན་དང་སྐྱབས་སུ་ཕེབས་ཀྱང་ཆོག་པ་མིན་ནམ། མཁས་པ་འདུས་པ་རྒྱ་མཚོའི་དབུས་སུ་ཕེབས་ཏེ་མཁས་པའི་གོ་འཕང་བསྙེག་ཀྱང་ཆོག དེ་ནི་ཁྱེད་ཀྱི་ཐུགས་གཤིས་དང་ཤིན་ཏུ་འཚམས་པོ་ཡོད། དེ་ལྟ་བྱུང་ན། ཁྱེད་ཀྱིས་ཆོས་འཆད་ཆོག་ཅིང་དེབ་བྲིས་ཀྱང་ཆོག དེ་མིན་ཕྱག་ལས་གཞན་གང་ཞིག་གནང་ཡང་ཆོག གནས་འདིར་འཆི་བ་ལ་བསྒུགས་ཏེ་སྡོད་པ་ལས་མི་ལེགས་སམ། སྐབས་དེར་ཁྱེད་ཀྱི་མཚན་མིང་ཡང་བརྗེས་ཏེ་མིང་གསར་བ་བློ་ངོ་དང་འཚམས་པ་ཞིག་བཏགས་ཆོག་གི་རེད། ཁྱེད་རང་ཉིན་ལྟར་སྡུག་བསྔལ་ཁྲོད་བསྡད་དེ་གོམ་གང་ཡང་མདུན་དུ་སྤོ་འདོད་མི་བྱེད་པ་གང་ཡིན་ནམ། ཁྱེད་ལ་དེ་ལྟའི་སྤོབས་པ་ཕྲ་མོ་ཙམ་ཡང་ལྷག་མི་འདུག་གམ།
དབུ་དགྱེ་དགྱེ་ཡིས་ཡར་བཞེངས་ཏེ། གཞན་དུ་ཕེབས་གནང་ཞིག” ཅེས་བཤད།
“ཨ་ཙི། ཧ་སི་ཐིར་ལགས།” ཆོས་དཔོན་དེམ་སི་དེ་ཡོབ་ལགས་ཀྱིས་དེ་ལྟར་སྐད་ཤོར་བ་དང་། མིག་ཟུང་ལས་སྤོབས་པའི་འོད་མདངས་ཕྲ་མོ་ཞིག་སྐད་ཅིག་ཡུན་ལ་འཁྱུག་འཁྱུག་བྱས་ཤིང་དེ་མ་ཉིད་དུ་ཞི་སོང་། ཁོས་མུ་མཐུད་དུ། “ཁྱེད་ཀྱིས་རྐང་པའི་ཉྭ་ཤ་སིག་སིག་འདར་བཞིན་པའི་མི་ཞིག་རྒྱུག་རྩལ་འགྲན་པར་སྐུལ་ཚེ། ཁོ་འཆི་རྒྱུ་ལས་ཅི་ཡོད།
གཅིག་པུས་སྐྱབས་མེད་དཔུང་མེད་དུ་རྒྱལ་ཁམས་འགྲིམ་པའི་སྟོབས་ཤུགས་དང་སྙིང་སྟོབས་དེ་འདྲ་ཁོ་བོར་ག་ལ་ཡོད" ཟེར།
དེ་ནི་རེ་ཐག་མཐའ་དག་རྦད་དེ་ཆད་ཟིན་པའི་མི་ཞིག་གི་སེམས་གཏམ་རེད། ཁོ་ལ་མིག་མདུན་གྱི་བདེ་སྐྱིད་ལ་ལག་པ་འཆང་བའི་སྤོབས་པ་ཙམ་ཡང་ལྷག་མི་འདུག
“བདག་ནི་སྐྱབས་མེད་དཔུང་མེད་གཅིག་པུ་རེད་ཨང་། ཧ་སི་ཐིར།” ཆོས་དཔོན་གྱིས་དེ་ལྟར་བསྐྱར་ཟློས་བྱས།
“བདག་གིས་ཁྱེད་རང་གཅིག་པུ་འགྲོ་རུ་འཇུག་མི་སྲིད།” མོས་སྐད་ཆུང་ངུས་དེ་ལྟར་བཤད་སོང་།
དེ་ལྟ་དེ་ལྟར། བརྒྱ་བཤད་ཚིག་གི་རྩ་བ་གསལ་ལེར་བྱས་སོང་ངོ་། །

བཅོ་བརྒྱད་པ། ཉི་འོད་ལམ་ལམ།

ཆོས་དཔོན་དེམ་སི་དེ་ཡོབ་ལགས་ཀྱིས་མིག་ཅེ་རེར་ལྕམ་ཧ་སི་ཐིར་པེ་རན་གྱི་གདོང་ལ་བལྟས་ནས་བསྡད་སོང་། ཁོང་གི་ཉམས་འགྱུར་ལས་དགའ་སྣང་དང་རེ་ལྟོས་གསལ་ལེར་མངོན་འདུག་ཅིང་། ཞེད་སྣང་དང་མཚར་སྣང་ཡང་མངོན་གྱིན་འདུག དེ་ནི་ཁོང་གིས་ནམ་ཡང་ཁ་ནས་འཆད་མ་ཕོད་པའི་སྐད་ཆ་མཐའ་དག་ལྕམ་ཧ་སི་ཐིར་པེ་རན་གྱིས་གསལ་ཐིང་ཐིང་བཤད་ཚར་བས་རེད།
ལྕམ་ཧ་སི་ཐིར་པེ་རན་ནི་མ་གཞི་ནས་འཆད་ཕོད་སྒྲུབ་ཕོད་ཀྱི་རང་གཤིས་ལྡན་པའི་བུད་མེད་ཅིག་ཡིན་པའི་སྟེང་ལ། དུས་ཡུན་རིང་པོར་མི་དང་སྤྱི་ཚོགས་ཀྱིས་ཁེར་ཧྲེང་དུ་ཕུད་པའི་སྐབས་དང་བསྟུན་ནས་བྱ་དངོས་ལ་མནོ་བསམ་གཏིང་ཟབ་མོ་གཏོང་བར་གོམས་ཡོད། དེའི་རྐྱེན་པས། མོའི་རྣམ་དཔྱོད་ཀྱི་གཏིང་ཚད་ལ་ཆོས་དཔོན་གཞར་ཡང་སོན་ཐབས་མེད། འདས་པའི་དུས་ཡུན་རིང་པོ་ཞིག་ལ། མོ་རང་སྒྲིག་སྲོལ་མེད་ཅིང་མཐའ་དབུས་མེད་པའི་བསམ་བློའི་ཐང་སྟོང་ཆེན་པོ་ཞིག་ནས་གཏད་སོ་མེད་པར་འཁྱམས་མྱོང་། དེ་ནི་མིག་འདུན་གྱི་ནགས་ཀློང་ཆེན་པོ་འདི་དང་འདྲ་བར་རྒྱ་ཆེ་ཞིང་ནག་ཐོམ་ཐོམ་ཞིག་ཡིན། ད་ལྟའི་གནས་སྐབས་འདིར། ཁོ་གཉིས་ཀྱིས་གྲིབ་ནག་ཡོར་ཡོར་བྱེད་པའི་ནགས་ཀློང་ཞིག་ཏུ་མ་འོངས་པའི་ལས་དབང་ལ་གདམ་ག་བྱེད་དུས་ཀྱང་། མོའི་སེམས་ཁམས་དང་ཤེས་རབ་ནི་དེ་ལྟའི་ཁོར་ཡུག་ལ་སྔར་ནས་གོམས་ཤིང་འདྲིས་ཡོད། དེ་ནི་དཔེར་ན། དབྱིན་ཏི་ཨན་པ་རྣམས་ནགས་ཀློང་སྟུག་པོའི་ཁྲོད་དུ་རང་དབང་གིས་འཚོ་ཞིང་གནས་པ་ཇི་བཞིན་ནོ། ། འདས་པའི་ལོ་ངོ་དེ་དག་གི་རིང་ལ། མོས་ཆོས་དཔོན་དང་མི་དཔོན་དག་གིས་བཟོས་པའི་སྤྱི་ཚོགས་སྒྲིག་གཞིའི་སྐོར་ལ་མི་མཐུན་པའི་ལྟ་སྟངས་བཟུང་མྱོང་། མོའི་བསམ་བློའི་འདུ་ཤེས་ནི་དབྱིན་ཏི་ཨན་པ་ཞིག་དང་ཀུན་ནས་འདྲ་སྟེ། ཆོས་དཔོན་གྱི་སྐ་རགས་དམར་པོ་དང་། ཁྲིམས་དཔོན་གྱི་ཕྱུ་པ་ནག་པོ་དང་། སྐེ་སྒོ་གཡོགས་པ་དང་། འགེགས་གསོད་གདུང་མ་དང་། ཁྱིམ་ཚང་དང་ཆོས་ཚོགས་ཀྱི་འགྲོ་ལུགས་བྱེད་སྟངས་སོགས་ཡོད་ཚད་རྩ་བ་ནས་མིག་ལ་མི་འགྲོ་བས་སོ། །
དེ་ལྟར་ལྕམ་ཧ་སི་ཐིར་པེ་རན་ནི་ཐོག་མཐའ་བར་གསུམ་ཀུན་ཏུ་རང་དབང་དང་ཉེ་བར་བཅར་བཞིན་ཡོད། རིགས་མཐུན་བུད་མེད་གཞན་དག་འཛུལ་མི་ཕོད་པའི་རང་དབང་གི་འཇིག་རྟེན་དེ་རུ། ཡིག་འབྲུ་དམར་པོ་ནི་མོ་རང་གི་ལམ་ཡིག་ཡིན་ཞིང་། ངོ་ཚ་དང་། རེ་ཆད་དང་། སུན་སྣང་གསུམ་ནི་མོའི་དགེ་རྒན་ཡིན། གདུག་རྩུབ་ཅན་གྱི་དགེ་རྒན་དེ་དག་གིས།
ཕྱོགས་གཅིག་ནས་མོར་རང་ཚུགས་བརྟན་པོར་འཛིན་ཚུལ་བསླབས་ཤིང་། ཕྱོགས་གཞན་ཞིག་ནས་མོ་རང་ནོར་འཁྲུལ་གྱི་གཡང་ལ་བརྫངས་སོ། །
དེ་ལས་ལྡོག་སྟེ། ཆོས་དཔོན་དེམ་སི་དེ་ཡོབ་ལགས་ནི་ཁྲིམས་སྲོལ་དཔེ་ལུགས་ཀྱི་ལྕགས་རི་བརྒལ་རྒྱུ་ལྟ་ཞོག དེ་ལྟའི་སྟ་གོན་ཙམ་ཡང་བརྩམ་མྱོང་མེད། ཐེངས་ཤིག་ཁོ་ནར་སྟབས་ཉེས་ཏེ་ཚུལ་ཁྲིམས་དང་འགལ་དགོས་བྱུང་བ་རེད། ཐེངས་དེར་ཡང་རྩ་དོན་ཡོད་པའི་སྒོ་ནས་སྒྲུབ་པ་ཞིག་དང་རྐང་བཙུགས་ནས་བྱས་པ་ཞིག་མ་ཡིན་པར་འདོད་ཆགས་ཚོད་འཛིན་མ་ཐུབ་པ་ཁོ་ནའོ། །བཀྲ་མི་ཤིས་པའི་དོན་དག་དེ་བྱུང་བ་ནས་བཟུང་། ཁོང་གིས་གཟབ་ནན་ཆེན་པོས་རང་ཉིད་ལ་ལྟ་རྟོག་བྱ་མགོ་བརྩམས། སྤྱིར་བཏང་གི་བྱ་སྤྱོད་རགས་པ་དག་ནི་ཡོ་བསྲང་བྱེད་བདེ་པོ་ཡོད་པས། ཁོང་གིས་ལྟ་རྟོག་བྱ་ཡུལ་ནི་རང་ཉིད་ཀྱི་བྱ་སྤྱོད་ཙམ་མ་ཡིན་པར་སེམས་ཀྱི་འཆར་སྒོ་རེ་རེ་དང་དྲན་ཕྱོགས་ཕྲ་མོ་རྣམས་ཡིན། སྐབས་ཐོག་དེའི་སྤྱི་ཚོགས་སྟེང་དུ། ཆོས་དཔོན་གྱི་ལས་གནས་ནི་བླ་ན་མེད་པ་ཞིག་ཡིན་པས། ཁོང་ཚོས་རང་ངོས་ནས་རང་དཔེ་གཞན་སྟོན་གནང་སྟེ་ཚུལ་ཁྲིམས་དང་དམ་ཚིག་གཙང་མར་བསྲུང་དགོས་ཤིང་། ཐ་ན་ཚད་ལས་བརྒལ་བའི་རང་གཅུན་རང་སྡོམ་ཡང་བྱ་དགོས་ཡོད། དེ་ལྟའི་ལས་རིགས་མཐོ་དམན་གྱི་འདུ་ཤེས་དེས་ཁོང་གི་བསམ་སྦྱོར་གཉིས་ལ་ཚོད་འཛིན་ཐེབས་ཀྱིན་ཡོད། མ་ཟད། ཁོང་ནི་སྡིག་ཉེས་བསགས་མྱོང་མཁན་ཞིག་དང་སྒོས་སུ་སྡིག་ཉེས་དེའི་ནོངས་འགྱོད་ཀྱི་མནར་གཅོད་མྱོང་མཁན་ཞིག་ཡིན་པའི་ངོས་ནས། སྡིག་ཉེས་མ་བསགས་པའི་ཡར་སྔོན་དང་བསྡུར་ཚེ་བསམ་བློའི་ངན་ཤུགས་འགོག་བདེ་པོ་ཡོད་ཀྱང་སྲིད་དོ། །
སྐབས་འདིར་ང་རང་ཚོས་གསལ་ཐིང་ཐིང་མཐོང་ཐུབ་པ་ཞིག་ནི། ལྕམ་ཧ་སི་ཐིར་པེ་རན་ལ་མཚོན་ན། ངོ་ཚ་དང་དམོད་མོའི་ཁྲོད་ནས་ཟད་པའི་ལོ་ངོ་བདུན་པོ་ནི་ད་ལྟ་ལྟར་ཆོས་དཔོན་དང་དཔུང་བ་མཉམ་གཤིབ་བྱ་རྒྱུའི་གྲ་སྒྲིག་ལྟ་བུར་སྣང་། ཡིན་ཡང་ཆོས་དཔོན་དེམ་སི་དེ་ཡོབ་ལགས་ལ་མཚོན་ན་དེ་ལྟ་མ་ཡིན། གལ་ཏེ་ཁོང་ཡང་བསྐྱར་འདོད་ཆགས་ཀྱི་འདམ་རྫབ་ཏུ་ཟགས་པའི་དབང་དུ་བཏང་ན། གནས་ལུགས་རྒྱུ་མཚན་ཅི་ཞིག་དྲངས་ནས་རང་ཉེས་ལ་འགྱོད་བཤགས་བྱའམ། ཁོང་ལ་རྒྱུ་མཚན་འགོད་རྒྱུ་མེད་པ་ཆགས་ངེས་རེད།
བརྒྱ་ལ་ང་ཚོས་ཁོང་ལ་རོགས་རམ་བྱས་ཏེ་རྒྱུ་མཚན་འགོད་པའི་དབང་དུ་བཏང་ན་ཡང་།
རྒྱུན་རིང་གི་མནར་གཅོད་མི་བཟད་པས་ཁོང་རྨང་ནས་བརླག་པས་རེད་ཟེར་བའམ། ནོངས་འགྱོད་དྲག་པོའི་དབང་གིས་ཁོང་གི་དབང་རྩ་རྦད་དེ་འཁྲུགས་འདུག་པས་རེད་ཟེར་བ་ལས་འོས་ཅི། གང་ལྟར་ཡང་བསྐྱར་དོན་དག་དེ་འདྲ་འབྱུང་བའི་དབང་དུ་བཏང་ན། ཁོང་ལ་ལམ་ཁ་གཉིས་ལས་མེད་དེ། གཅིག་ནི་རང་ཉེས་ངོས་ལེན་བགྱིས་ཏེ་གཞན་དུ་བྲོས་བྱོལ་དུ་ཕེབས་པ་དང་། ཅིག་ཤོས་ནི་སྔར་རྒྱུན་ལྟར་ཞལ་འབག་བཅོས་མའི་འོག་ཏུ་སྟོང་ཧང་ཧང་གིས་སྡོད་པའོ། །མ་གཞི་བྱས་ན། ལམ་ཁ་དེ་གཉིས་ཀྱི་གདམ་གའི་ཐད་ནས་བལྟས་ན། འཆི་བ་དང་ངོ་ཚ་འཁུར་ནས་དགྲ་བོའི་ལྟ་རྟོག་འོག་སྡོད་པ་ལས་བྲོས་བྱོལ་དུ་འགྲོ་བ་ནི་ཐབས་དམ་པ་རེད་མོད། ཁོང་གི་རྒྱུ་འབྲས་བློ་མིག་སྔར་བཞིན་ཐེ་ཚོམ་དང་རེ་དོགས་ཀྱི་དྲ་བ་ལས་ཐར་ཐུབ་ཀྱིན་མེད། མདོར་ན། ཉམ་ཐག་གི་ཆོས་པ་དེ། འཕྲང་ལམ་རྩུབ་མོ་ཞིག་ཏུ་རེས་འགར་རྨོངས་ཤིང་འཐོམས་ལ་སྐབས་འགར་ནད་ཀྱིས་མནར་བཞིན་འགྲོ་དུས། གློ་བུར་བརྩེ་དུང་དང་སྙིང་རྗེའི་འོད་སྣང་ཕྲ་མོ་ཞིག་དྲོད་འཁྱུག་འཁྱུག་བྱེད་པ་མཐོང་བྱུང་། འོད་སྣང་དེའི་ཁྲོད་དུ་ཁ་ཡོད་ལག་ཡོད་ཀྱི་འཚོ་བ་གསར་བས་ཁོ་ལ་སྒུག་བསྡད་ཡོད། ཁོས་མིག་མདུན་གྱི་མནར་གཅོད་མི་བཟད་པ་མཐའ་དག་རྦད་དེ་དབྱུགས་ནས་འཚོ་བ་གསར་བ་དེ་གདམ་ག་བྱས་ཆོག་ཆོག་ཡིན། གལ་ཏེ་མིའི་སེམས་རྒྱུད་དུ་སྡིག་ཉེས་ལན་གཅིག་ཡོང་མྱོང་ཡོད་ཚེ། ཕྱིས་སུ་ཇི་ལྟར་རང་སྡོམ་རང་གཅུན་གྱིས་འགོག་ཐབས་བྱས་ན་ཡང་སྡིག་ཉེས་དེས་ལམ་བུ་གཞན་ཞིག་བརྒྱུད་དེ་ཡོང་སྲིད་ཅིང་། སྔར་གྱི་རྗེས་ཤུལ་ཁྲོད་ནས་ནམ་ཡང་གོ་སྐབས་བསྒུགས་ནས་བསྡད་ཡོད་སྲིད་དོ། །
ད་ནི་ནང་སེམས་པའི་འགལ་འདུའི་སྐོར་ནས་མང་པོ་ལབ་དགོས་མ་མཆིས་ཏེ། དོན་དག་གལ་འགངས་ཆེན་པོ་ཞིག་བྱུང་འདུག་པས་སོ། །དེ་ནི་ཆོས་དཔོན་ལགས་བྲོས་བྱོལ་དུ་ཕེབས་རྒྱུའི་བློ་ཐག་ཆོད་ཡོད་པ་དང་། ཁོང་ལ་ཕེབས་རོགས་ཀྱང་འདུག་པ་དེའོ། །
ཆོས་དཔོན་གྱི་སེམས་སུ་འདི་སྙམ་དུ། འདས་པའི་ལོ་ངོ་བདུན་གྱི་རིང་ལ། གལ་སྲིད་བདག་ལ་བདེ་སྣང་ཕྲ་མོ་ཙམ་དང་རེ་བ་ཕྲ་མོ་ཙམ་ཞིག་བྱུང་མྱོང་ཡོད་ཚེ། ངས་དཀོན་མཆོག་གི་སྐུ་དྲིན་བསམ་སྟེ་སྔར་བཞིན་བཟོད་བསྲན་བྱས་ཆོག་མོད། དེ་ལྟ་གང་ཡང་མི་འདུག ད་ནི་ཐར་ལམ་འདི་ལ་བསྙེག་སྟེ་ལྷོད་ཡངས་ཀྱི་གོ་སྐབས་ཤིག་འཚོལ་ཐབས་བྱ་བ་ལས་འོས་ཅི། ཡང་གཅིག་བཤད་ན། ཐར་ལམ་དེ་ནི་ཧ་སི་ཐིར་གྱིས་བཤད་པ་ལྟར་འོད་ཟེར་སྟོང་ལྡན་གྱི་ལམ་བུ་ཞིག་ཡིན་ཚེ་འདོར་ག་ལ་རུང་། དེར་མ་ཟད། ཧ་སི་ཐིར་ལགས་འཁྲིས་སུ་མེད་ན་ང་རང་འཚོ་ཐབས་མེད། མོའི་རྒྱབ་སྐྱོར་ནི་ཇི་འདྲའི་ནུས་སྟོབས་དང་ལྡན་ཞིང་མོའི་སེམས་གསོ་ནི་ཇི་འདྲའི་འཇམ་བག་དང་ལྡན་པ་ཞིག་རེད་ཨང་། སྐྱབས་བསླུ་བ་མེད་པའི་དཀོན་མཆོག་གིས་མཁྱེན། ང་ལ་བཟོད་གསོལ་གནང་རོགས་ཞེས་དྲན།
“ཕེབས་གནང་ཞིག” ཁོ་གཉིས་ཀྱི་མིག་འོད་མཉམ་དུ་འཕྲད་པའི་སྐད་ཅིག་མར་ལྕམ་ཧ་སི་ཐིར་པེ་རན་གྱིས་ལྷོད་ཤིག་ཤིག་གིས་དེ་ལྟར་བཤད།
བློ་ཐག་ཆོད་རྗེས། དགའ་སྣང་ནི་མེ་ལྕེ་ཞིག་དང་འདྲ་བར་ཁོའི་སྡུག་གིས་ནོན་པའི་སེམས་ཁོང་ནས་ལྷེབ་ལྷེབ་འབར་བྱུང་། རང་སེམས་ཀྱི་བཙོན་ཁང་ནས་ཕྱིར་ཐོན་མ་ཐག་པའི་བཙོན་མ་ཞིག་ལ་མཚོན་ནས་བཤད་ན། ཚུལ་དེ་ནི་ཆོས་ལུགས་དང་ཁྲིམས་ལུགས་ཀྱི་སུག་རྗེས་མ་ཕབ་པའི་ཐང་སྟོང་དུ་མཁའ་རླུང་སོས་པ་ཐེངས་གཅིག་བརྔུབས་པ་དང་གཉིས་སུ་མ་མཆིས། ཁོང་གི་ལུས་ཁམས་སེམས་ཁམས་སྐད་ཅིག་ཡུན་ལ་དྭངས་པར་གྱུར་ཞིང་། མགོ་བོ་མཐོན་པོར་དགྱེ་བས་ནམ་མཁའ་ཡང་ཆེས་ཉེ་ས་ནས་མཐོང་ཐུབ་པ་བྱུང་།
ཆོས་དཔོན་ཁོང་ནི་ཆོས་ཀྱི་བག་ཆགས་ཆེས་ཤིན་ཏུ་ཟབ་པའི་མི་ཞིག་ཡིན་པས། སེམས་རྒྱུད་དུ་ཟོལ་གྱིས་མ་བཅོས་པའི་རྣམ་དག་གི་དགའ་དད་འཁྲུངས་སླ་པོ་ཡོད་པ་རེད།
*ཨ་ཙི། བདག་ལ་ཡང་བསྐྱར་དགའ་སྣང་འབྱུང་རྒྱུ་ཡོད་པར་གྱུར་པ་རེད་དམ།
དགའ་སྣང་ས་བོན་དང་བཅས་པ་བདག་དང་གྱེས་ཚར་བ་རེད་བསམ་བྱུང་། ཧ་སི་ཐིར་ལགས། བདག་ལ་མཚོན་ན། ཁྱེད་ནི་ལྷའི་ཕོ་ཉ་ལས་ཀྱང་ཁྱད་དུ་འཕགས་པ་ཞིག་རེད།
སྡིག་ཉེས་དང་ན་ཚས་ཟིན་ཞིང་མི་བཟད་སྡུག་བསྔལ་གྱིས་ཀུན་ནས་མནར་བཞིན་པའི་ཤ་ཁྲག་གི་ལུས་པོ་འདི། ད་ཅི་བདག་གིས་ཤིང་ལོ་སྐམ་པོའི་སྟེང་དུ་ཁྱི་རོ་བཞིན་དབྱུགས་ཡོད།
ཡིན་ཡང་། ཡང་བསྐྱར་ཡར་ལངས་དུས་གསར་བ་གསར་རྐྱང་ཆགས་འདུག སྟོབས་དང་ཤུགས་ཀྱིས་ཀུན་ནས་བརྟས་འདུག ད་ནི་དཀོན་མཆོག་ལ་གཟི་བརྗིད་སྣོན་ཐུབ་པ་འདུག
དེ་སྔོན་ངེད་གཉིས་ཀྱིས་ཐབས་དེ་འདྲ་ཡིད་ལ་མ་དྲན་པ་གང་ཡིན་ནམ།” ཆོས་དཔོན་གྱིས་དེ་ལྟར་དགའ་འབོད་བྱས།
“ད་ནས་བཟུང་། ངེད་གཉིས་ཀྱིས་ནམ་ཡང་ཕྱི་མིག་བལྟ་མི་འོས། འདས་ཟིན་པ་འདའ་རུ་ཆུགས། ངེད་གཉིས་གང་དང་ཅི་ལ་ཡང་ཞེན་ཆགས་སྐྱེ་དགོས་མ་མཆིས།
གཟིགས་དང༌། ཡིག་འབྲུ་དམར་པོ་འདི་རྨང་ནས་བཀོག་ཚར་ན། འདི་དང་མཉམ་པོར་མི
སྐྱིད་པ་ཐམས་ཅད་བཀོག་ཚར་ཡོད་པས། འདས་དོན་དེ་དག་ཁྱོན་ནས་བྱུང་མ་མྱོང་བ་དང་གཅིག་པ་གཅིག་རྐྱང་མ་རེད་དམ།” མོས་དེ་ལྟར་བཤད།
ལྕམ་ཧ་སི་ཐིར་པེ་རན་གྱིས་དེ་ལྟར་འཆད་ཞོར། བྲང་ཁའི་ཡིག་འབྲུ་དམར་པོ་དེ་མར་བཀོག་སྟེ་ཤུགས་ཀྱིས་གཡུགས་པ་ན། ཏག་ཏག་ཆུ་འགྲམ་གྱི་ལོ་མ་སྐམ་པོའི་ཁྲོད་དུ་ཟགས་སོང་། ད་དུང་སོར་འགའ་ཕར་ཕྱིན་ཡོད་ཚེ། ཆུ་ནང་དུ་ཟགས་པར་གདོན་མི་ཟ། དེ་ལྟ་བྱུང་ཚེ། རྒྱུག་ཆུས་གསང་བའི་གཏམ་རྒྱུད་གང་དེ་ལྷུང་ལྷུང་དུ་བཟློ་བཞིན་སྐྱོ་བའི་ངང་བཞུར་འགྲོ་སྲིད། འོན་ཀྱང་། གོས་སྐུད་སེར་པོས་མཐའ་རྒྱན་དྲུབས་པའི་ཡིག་འབྲུ་དམར་པོ་དེ་བོར་བརླག་ཤོར་བའི་རིན་པོ་ཆེ་ཞིག་དང་འདྲ་བར་ཆུ་འགྲམ་དེ་རུ་གསེར་འོད་ལམ་ལམ་བྱེད། གཅིག་བྱས་ན། ནམ་ཞིག་རླུང་རྟ་རྒུད་པའི་ལམ་འགྲོ་བ་ལས་ངན་ཞིག་གིས་སྟབས་ཉེས་ནས་དེ་ཉིད་ཡར་བསྒྲུག་སྲིད་ཅིང་། སྡིག་ཉེས་ཀྱི་བཙོག་གྲིབ་ནག་པོས་ཁོའི་ལུས་སེམས་ཡོངས་སུ་བརླམས་ཏེ་ཚེ་གཅིག་ལུས་གཅིག་ལ་མི་བཟད་པའི་མནར་གཅོད་དྲག་པོ་མྱང་དགོས་འབྱུང་ཡང་སྲིད་དོ། །
ངོ་ཚའི་མཚོན་རྟགས་དེ་མར་བཀོག་པའི་རྗེས་སུ། ལྕམ་ཧ་སི་ཐིར་པེ་རན་གྱིས་དབུགས་རིང་ཞིག་བཏང་སོང་། དབུགས་རིང་དེ་དང་མཉམ་པོར་མོའི་ལུས་སེམས་ལྗིད་ཀྱིས་གནོན་པའི་སྡུག་བསྔལ་མཐའ་དག་རྩད་ནས་ཕྱུང་སོང་བའི་ཉམས་སྣང་བྱུང་། ལུས་སེམས་གཉིས་ཀ་ཡང་ཤིག་ཤིག་ཆགས་སོང་། གནས་སྐབས་དེར། མོས་རང་དབང་ཚོར་ཞིང་རང་དབང་གི་ལྗིད་ཚད་ཀྱང་གཞི་ནས་ཚོར་ཐུབ་པ་བྱུང་། དེར་མཐུད་ནས་སྤྲོ་སྣང་འཕེལ་ཉེས་ཤིག་གིས། མོས་སྐྲ་ལོ་འཆང་བྱེད་ཀྱི་ཞྭ་མོ་དེ་ཡང་མར་ཕུད་ཅིང་། གནག་སྣུམ་གྱི་སྐྲ་ལོ་ཕྲག་སྟེང་དུ་ཁེབས་པར་བྱས། དེས་མོའི་བྱད་བཞིན་ལ་མཛེས་པ་སྔར་མེད་པ་ཞིག་བསྣན་སོང་། དེ་དང་ཆབས་ཅིག སྨྲ་མི་ཤེས་པའི་འཛུམ་ཆུང་ཞིག་མཆུ་སྒྲོས་སྟེང་དང་མིག་ཀོང་ལས་དམུལ་དམུལ་འཚེར་འཚེར་བྱེད། ཕར་བལྟས་ཚོད་ཀྱིས་དེ་ནི་མོའི་སེམས་གཏིང་ནས་ག་ལེར་ཡར་འཕགས་ཡོང་བ་ཡིན་སྣང་སྟེར། རྒྱུན་རིང་པོར་སྐྱ་ཤུར་ཤུར་དུ་ལུས་པའི་མཁུར་ཚོས་ལ་ཡང་དམར་མདངས་ཅུང་ཟད་རྒྱས་འདུག དུས་དེར། མོ་གཤིས་དང་ལང་ཚོ་སོགས་མོ་རང་ལ་ལྷན་སྐྱེས་སུ་ཡོད་པའི་མཛེས་པ་མཐའ་དག་དམྱལ་བ་ལྟ་བུའི་འདས་དོན་ལས་ཐར་ཏེ། ན་ཆུང་དུས་ཀྱི་རེ་སྨོན་དང་ཐོལ་གྱིས་བྱུང་བའི་བདེ་སྐྱིད་དེ་དང་ཕ་ངོ་བུ་ངོ་འཕྲོད་པར་གྱུར་སོང་། ཉམས་སྣང་ལ། ཁོར་ཡུག་གི་གྲིབ་ནག་ཡོར་ཡོར་དེ་ནི་ཁོ་གཉིས་ཀྱི་སེམས་ཁོང་ནས་ཐོན་པ་དང་སེམས་ཁམས་དྭངས་པ་དང་འགྲོགས་ཏེ་ཡལ་འགྲོ་བཞིན་ཡོད་སྣང་སྟེར། ལྟོས་དང་། སྐད་ཅིག་གི་ཡུན་ལ་གནམ་སྔོན་པོ་དགོད་འཛུམ་ལྷུག་ལྷུག་བྱེད་ཅིང་ཉི་འོད་ལམ་ལམ་འཕྲོས་ཡོང་། ནགས་ཚལ་ཧྲིལ་པོར་ཉི་འོད་ལམ་ལམ་དུ་འཕྲོས་པ་ན། འདབ་ལོ་རེ་རེས་འཛུམ་ཆུང་དམུལ་དམུལ་བྱེད་ཅིང་། ཤིང་ལོ་སྐམ་པོའི་ངོས་སུ་ཡང་གསེར་འོད་ཆེམ་ཆེམ་བྱེད། ཐ་ན་སྡོང་རྒན་གོག་པོ་དག་གི་ཡལ་ག་སྐྱ་བོའང་འོད་ཀྲིག་ཀྲིག་བྱེད། སྔོན་ཏག་ཏག་ལ་ད་དུང་གྲིབ་ནག་སྐྱེད་བཞིན་པའི་དངོས་པོ་མཐའ་དག་གིས་ད་ལྟ་འོད་སྣང་འབའ་ཞིག་སྤྲོ་བཞིན་འདུག མིག་མདུན་གྱི་ཆུ་རྒྱུན་ཕྲ་མོ་དེ་ཡང་འོད་ཀྱི་བཞུར་རྒྱུན་ཞིག་ཏུ་གྱུར་སོང་།
འདི་ནི་ད་གཟོད་རང་བྱུང་ཁམས་ཆེན་པོ་རེད་དེ། མིའི་རིགས་ཀྱི་ཁྲིམས་སྲོལ་འོག་ཏུ་ཤོར་མྱོང་མེད་ཅིང་དེ་ལས་མཐོ་བའི་བདེན་ལུགས་ཀྱིས་ཀྱང་བརྫི་མྱོང་མེད་པའི་མཐའ་འཁོབ་དང་རྒོད་གཤིས་ལྡན་པའི་རང་བྱུང་ཁམས་རེད། རང་བྱུང་ཁམས་ཆེན་པོས་སྐྱེ་བོ་ཕོ་མོ་འདི་གཉིས་ཀྱི་ལས་དབང་ལ་ཐུགས་རྗེས་གཟིགས་བཞིན་པར་ལྟོས་དང་། སྡུག་བསྔལ་ལས་བསྐྱར་དུ་སད་པའམ་གསར་དུ་བྱུང་བ་གང་ལྟར་ཡང་བརྩེ་དུང་ཞེས་པ་དེས་འོད་སྣང་འབའ་ཞིག་སྐྱེད་པར་བྱེད། འོད་སྣང་དེས་སྔོན་ལ་སེམས་ཁོང་གསལ་བར་བྱེད་ཅིང་། དེ་ནས་ཕྱི་རོལ་འཇིག་རྟེན་འོད་ཀྱིས་འགེངས་པར་བྱེད། སྐབས་དེར། ནགས་ཁྲོད་དུ་སྔར་བཞིན་བསིལ་གྲིབ་མང་པོ་ཡོད་ན་ཡང་། ལྕམ་ཧ་སི་ཐིར་པེ་རན་དང་ཆོས་དཔོན་དེམ་སི་དེ་ཡོབ་གཉིས་ཀྱི་མིག་ལམ་ལ་ཡོད་ཚད་ཉི་འོད་ཁོ་ནས་ཁྱབ་ཡོད་དོ། །
ལྕམ་ཧ་སི་ཐིར་པེ་རན་གྱིས་ཆོས་དཔོན་གྱི་ངང་ཚུལ་ལ་ལྟ་བཞིན་ཡིད་སེམས་དགའ་བས་མྱོས།
“ཁྱེད་ཀྱིས་མུ་ཏིག་དཀར་ཆུང་ལ་མཇལ་འཕྲད་གནང་འོས། ངེད་གཉིས་ཀྱི་ཤ་ལས་ཆད་པའི་གཅེས་ཕྲུག་མ་དེ་སྔོན་ཁྱེད་ཀྱིས་མཐོང་མྱོང་ཡོད་རེད། ཡིན་ཡང་། ཁྱེད་ཀྱིས་ཡང་བསྐྱར་ངོ་ཤེས་པར་བྱ་འོས། མོ་ནི་ཕྲུ་གུ་ཁྱད་མཚར་ཞིག་ཡིན། བདག་གིས་དངོས་གནས་མོར་རྒྱུས་ལོན་ཐུབ་ཀྱིན་མི་འདུག ཁྱེད་ཀྱིས་ཀྱང་བདག་དང་འདྲ་བར་མོར་སེམས་ནས་གཅེས་ཀྱིན་ཡོད་ངེས། མོར་སློབ་གསོ་སྤྲོད་སྟངས་སྐོར་ནས་ང་ལ་ཐབས་ཤེས་ཤིག་གནོངས་དང་།” ལྕམ་ཧ་སི་ཐིར་པེ་རན་གྱིས་དེ་ལྟར་བཤད།
“ཁྱེད་ཀྱིས་བལྟས་ན་ཕྲུ་གུས་ང་ལ་དགའ་པོ་བྱ་སྲིད་དམ། ང་དུས་རྒྱུན་ཕྲུ་གུ་ཚོར་གཡོལ་ནས་འགྲོ་བཞིན་ཡོད། ཁོ་ཚོས་བདག་ལ་ཡིད་ཆེས་བྱེད་ཀྱིན་མི་འདུག་ལ་གམ་དུ་ཡོང་འདོད་ཀྱང་བྱེད་ཀྱིན་མི་འདུག དེ་བས། བདག་དངོས་གནས་མུ་ཏིག་དཀར་ཆུང་ལ་ཞེད་ཀྱིན་འདུག” ཆོས་དཔོན་གྱིས་དོགས་མི་བདེ་བའི་ངང་དེ་ལྟར་དྲིས།
“ཨ་ཙི་ཙི། ཡིད་སྐྱོ་བ་ལ་ཨང་། ཁྱེད་ཀྱིས་དེ་འདྲ་གནང་དགོས་མ་རེད། མུ་ཏིག་དཀར་ཆུང་གིས་ཁྱེད་ལ་དགའ་པོ་བྱ་ངེས་རེད། ཁྱེད་ཀྱང་བུ་མོར་ཐུགས་འདྲིས་ཡོང་ངེས་རེད། བུ་མོ་ཐག་རིང་ལ་ཕྱིན་ཡོད་ཀྱི་མ་རེད། ངས་བོས་ཡོང་། མུ་ཏིག་དཀར་ཆུང་ལགས།
མུ་ཏིག་དཀར་ཆུང་ལགས།” མོས་དེ་ལྟར་སྐད་བརྒྱབ་སོང་།
“ངས་ཕྲུ་གུ་མཐོང་ཐུབ་ཀྱིན་འདུག ཕ་གིར་འདུག ཉི་འོད་ཁྲོད་དུ་བསྡད་འདུག
ཅུང་ཟད་ཐག་རིང་ཙམ་གྱི་ས་ན་འདུག ཆུའི་ཕར་འགྲམ་ན་འདུག ཁྱེད་ཀྱིས་མོས་ང་ལ་དགའ་པོ་བྱ་ངེས་རེད་ཟེར་བ་ཡིན་ནམ།” ཆོས་དཔོན་གྱིས་སླར་ཡང་དེ་ལྟར་དྲིས།
ལྕམ་ཧ་སི་ཐིར་པེ་རན་འཛུམ་ཙམ་བྱས་རྗེས། སྔར་ལྟར་བུ་མོའི་མིང་ནས་བོས་ཏེ་སྐད་བརྒྱབ། དུས་དེར། མོས་ཀྱང་མུ་ཏིག་དཀར་ཆུང་མཐོང་བྱུང་། ཆོས་དཔོན་གྱིས་བཤད་པ་ལྟར་ཐག་ཅུང་ཟད་རིང་པོ་ཞིག་ན་འདུག ཡལ་འདབ་ཀྱི་བར་གསེང་བརྒྱུད་དེ་འཕྲོས་པའི་ཉི་ཐིག་ཁྲོད་དུ། མུ་ཏིག་དཀར་ཆུང་ནི་དར་ཚོན་སྣ་ལྔས་བརྒྱན་པའི་སྒྱུ་མའི་གཟུགས
བརྙན་ཞིག་དང་འདྲ་པོ་འདུག ཉི་ཐིག་ནི་འདབ་ལོའི་གཡོ་འགུལ་དང་བསྟུན་ནས་ཕར་ཡོམ་ཚུར་ཡོམ་བྱེད་བཞིན་འདུག་པས། མོའི་གཟུགས་པོ་ཡང་རེས་གསལ་རེས་མོག་བྱེད།
སྐབས་རེར་ཤ་ཡོད་ཁྲག་ཡོད་ཀྱི་ཕྲུ་གུ་ཞིག་ཡིན་པ་མཐོང་ཐུབ་ཅིང་། ཡང་སྐབས་འགར་འཁྲུལ་སྣང་ལ་ཤར་བའི་སྒྱུ་མའི་གཟུགས་བརྙན་ཞིག་ཡིན་སྣང་སྟེར། མོས་ཨ་མའི་འབོད་སྐད་ཐོས་པས། ག་ལེར་ནགས་གསེབ་ནས་ཚུར་ཡོང་གིན་འདུག
ཨ་མ་དང་ཆོས་དཔོན་བཀའ་མོལ་གནང་བའི་རིང་ལ། མུ་ཏིག་དཀར་ཆུང་ལ་སུན་སྣང་གི་ཚོར་བ་སྤུ་ཙམ་ཡང་མ་སྐྱེ། ནགས་ཚལ་ཆེན་པོ་དེས་སྡིག་ཉེས་དང་སྡུག་བསྔལ་འཁྱེར་ཡོང་མཁན་རྣམས་ལ་གདོང་པ་ནག་པོ་སྟོན་སྲིད་ན་ཡང་། ཁེར་རྐྱང་གི་བྱིས་པར་དེ་ལས་ལྡོག་སྟེ་རྩེད་རོགས་བྱེད། ནགས་ཚལ་ཆེན་པོའི་བཞིན་མདངས་འཛུམ་དཀར་གྱིས་ཁེངས་མེད་ན་ཡང་མུ་ཏིག་དཀར་ཆུང་ལ་ཆེས་བྱམས་ཤིང་བརྩེ་བའི་ངང་ནས་བསུ་བ་གནང་ཞིང་། རི་སྐྱེས་ཤིང་ཏོག་གིས་གསོལ་སྟོན་བཤམས་སོང་། ཤིང་ཏོག་དེ་དག་ནི་སྟོན་ཟླ་རིང་མོའི་ཡུན་ལ་གཞི་ནས་སྨིན་ཐག་ཆོད་དེ་ཡལ་གའི་སྟེང་དུ་ཁྲག་ཐིགས་རེ་རེ་དང་འདྲ་བར་དམར་གོར་གོར་བྱེད། མོ་རང་དེའི་བྲོ་བར་ཤིན་ཏུ་དགའ་པོ་བྱུང་། མ་ཟད་རི་སྐྱེས་སྲོག་ཆགས་ཆུང་ངུ་དག་ཀྱང་མོ་རང་ལ་མི་ཞེད་ཅིང་མི་འདྲོག་པར་སྡོད། མོའི་འཁྲིས་སུ་བྱ་ཕྲུག་བཅུ་ཙམ་འཁྲིད་པའི་བྱ་སྲེག་པ་ཞིག་བྱུང་བ་དེ། ཐོག་མར་གློ་བུར་ཚུར་མཆོངས་ཡོང་ཞིང་དེ་ནས་རང་གི་བྱེད་སྟངས་ལ་འགྱོད་པ་སྐྱེས་པ་ལྟར་ཕྱིར་སོང་ནས་ཕྲུ་གུ་དག་ལ་སེམས་གསོ་བྱེད་ཀྱིན་བསྡད་སོང་། ཡང་ཕུག་རོན་ཁེར་རྐྱང་ཞིག་མོའི་མགོ་ཐོག་གི་ཡལ་གའི་སྟེང་དུ་བབས་ཏེ་འཚམས་འདྲི་བྱེད་པ་ལྟ་བུའི་སྐད་སྒྲ་སྒྲོག་པར་བྱེད། ད་དུང་ནགས་བྱི་ཞིག་གིས་འཚིག་པ་ཟ་བའམ་དགའ་འབོད་སྒྲོག་པ་གང་ཡིན་མི་ཤེས་པའི་སྐད་སྒྲ་སྒྲོག་བཞིན། ཐང་ཤིང་གི་རྩེ་མོ་ནས་ཤིང་འབྲས་སྐོགས་ཤུན་ཅན་དག་མོའི་མགོར་གཡུགས་པར་བྱེད། དེ་དག་ནི་སྔ་ལོའི་ཤིང་འབྲས་རེད་འདུག་ཅིང་ནགས་བྱིའི་སོ་རྣོན་གྱིས་ཁ་ཤོ་སྣ་རལ་བཟོས་འདུག མོའི་རྡོག་སྒྲས་གཉིད་ལས་དཀྲོགས་པའི་ཨ་ཅེ་ཝ་མོ་ཞིག་གིས་ཀྱང་མོར་ཞིབ་ལྟ་བྱེད་ཅིང་། བྲོས་འགྲོ་བའམ་མུ་མཐུད་གཉིད་སྡོད་པ་གང་བྱེད་སེམས་ཐག་མ་ཆོད་པར་སོམ་ཉིའི་ངང་དུ་ལུས་འདུག ཁྱད་མཚར་བ་ཞིག་ལ། སྤྱང་ཀི་ཞིག་ཚུར་ཡོང་ནས་མུ་ཏིག་དཀར་ཆུང་གི་ལྭ་བར་སྣོམ་སྣོམ་བྱས་པ་དང་། ད་དུང་མགོ་ལ་བྱིལ་བྱིལ་བྱེད་དུ་བཅུག་སོང་། གནས་ཚུལ་ཁྱད་མཚར་དེ་འདྲ་འབྱུང་སྲིད་དོན་ནི། ཕལ་ཆེར་ནགས་ཚལ་མ་མས་བསྐྱེད་པའི་གཅན་གཟན་རི་དྭགས་དེ་དག་གིས། མིའི་ཕྲུ་གུ་མུ་ཏིག་དཀར་ཆུང་གི་ལུས་སྟེང་ནས་ཁོ་ཚོ་དང་ཆ་འདྲ་བའི་རྒོད་གཤིས་ཤིག་ཚོར་བས་ཡིན་རྒྱུ་རེད།
གང་ལྟར། མུ་ཏིག་དཀར་ཆུང་ལ་མཚོན་ན། ནགས་ཁྲོད་དེར་སྡོད་པ་ནི་གྲོང་རྡལ་གྱི་ཁྲོམ་ལམ་དང་ཨ་མའི་སྤྱིལ་བུར་སྡོད་པ་ལས་ལྡབ་འགྱུར་གྱིས་སྐྱིད་པའི་སྣང་བ་ཤར། མོས་སེམས་ལ་གང་ཤར་བ་ཐམས་ཅད་མེ་ཏོག་སྣ་བརྒྱས་རྟོགས་ཡོད་པ་ལྟར་ཤུབ་བུར་བཤད་དོན། “ང་ཚོ་བཏོག་ནས་རྒྱན་ཆ་གྱིས་ཤིག ཡིད་དུ་འོང་བའི་བུ་མོ། ང་ཚོ་ཁྱོད་ཀྱི་རྒྱན་ཆ་གྱིས་ཤིག"” ཅེས་བཤད་སོང་། དེ་བས། མུ་ཏིག་དཀར་ཆུང་གིས་མེ་ཏོག་སྣ་ཚོགས་བཏོགས
ནས་རང་ཉིད་མགོ་ལུས་མེད་པར་བརྒྱན། མོ་རང་དེ་མ་ཐག་ནགས་ཀྱི་ལྷ་མོ་ཆུང་ཆུང་ཞིག་ཏུ་གྱུར་སོང་། ཏག་ཏག་མུ་ཏིག་དཀར་ཆུང་གིས་དེ་ལྟར་རྒྱན་ཆ་འདོགས་པའི་སྒང་ལ་ཨ་མའི་འབོད་སྐད་ཐོས་པས། དལ་མོར་ལོག་ཡོང་བ་རེད།
མོ་རང་དེ་འདྲའི་དལ་མོའི་ངང་ལ་ལོག་ཡོང་དོན་ནི་ཆོས་དཔོན་མཐོང་བས་རེད་དོ། །
        
བཅུ་དགུ་པ། ཆུ་འགྲམ་གྱི་བྱིས་པ།

“མོས་ཁྱེད་ལ་དགའ་པོ་བྱ་ངེས་རེད།” ལྕམ་ཧ་སི་ཐིར་པེ་རན་སྔར་ལྟར་ཆོས་དཔོན་གྱི་འཁྲིས་སུ་བསྡད་དེ་མུ་ཏིག་དཀར་ཆུང་ལ་ལྟ་བཞིན་དེ་ལྟར་བཤད་པ་དང་། དེ་ནས་མུ་མཐུད་དུ། “མོ་རང་སྙིང་རྗེ་པོ་མི་འདུག་གམ། གཟིགས་དང་། མོས་མེ་ཏོག་གིས་རང་ཉིད་སྙིང་རྗེ་པོ་བཟོས་མི་འདུག་གམ། དེ་ནི་ལྷན་སྐྱེས་ཀྱི་ཤེས་རབ་རང་རེད། གཡུ་བྱུར་མུ་ཏིག་སོགས་རིན་པོ་ཆེའི་རྒྱན་ཆས་བརྒྱན་པའི་དབང་དུ་བཏང་ན་ཡང་། འདི་ལས་ལྷག་པོ་གང་ཡང་ཡོང་གི་མ་རེད། འཇོན་པ་ལ་ཨང་། བུ་མོའི་དཔྲལ་བ་སུ་དང་འདྲ་པོ་ཡོད་མེད་ངས་ཤེས་ཀྱིན་ཡོད" ཟེར།
“ཧ་སི་ཐིར་ལགས།” ཆོས་དཔོན་གྱིས་ཅུང་དོགས་མི་བདེ་བའི་འཛུམ་དང་བཅས་བཤད་དོན། “ནམ་རྒྱུན་ཁྱེད་ཀྱི་འཁྲིས་སུ་ས་ལྡིང་གནམ་ལྡིང་བྱེད་པའི་ཕྲུ་གུ་འདིས་ང་ལ་ཞེད་སྣང་ཇི་ཙམ་སྐུལ་མྱོང་བ་ཤེས་སམ། ཨ་ཙི། ཧ་སི་ཐིར། བདག་གི་ཁ་སྒོ་སྐྱེ་འབྲས་ཀྱི་ཆ
ཤས་ཤིག་ཕྲུ་གུ་ཞིག་གི་ལུས་སྟེང་ནས་ཇི་མ་ཇི་བཞིན་མངོན་ཡོང་གིན་ཡོད་པ་རེད། ཨ་ཙི།
གཞན་གྱིས་ཚུལ་དེ་རྟོགས་ན་ཅི་བྱའམ། བདག་ལ་སེམས་ཁྲལ་ཆེན་པོ་བྱུང་མྱོང་། ཡིན་ཡང་།
སྟབས་ཡག་ནས་ཕྲུ་གུའི་གཟུགས་བྱད་ཕལ་ཆེ་བ་ཁྱེད་རང་དང་འདྲ་པོ་འདུག” ཅེས་བཤད།
“མ་རེད། མ་རེད། ང་དང་འདྲ་པོ་མི་འདུག” ལྕམ་ཧ་སི་ཐིར་པེ་རན་གྱིས་འཛུམ་ཆུང་དམུལ་དམུལ་སྒོས་བཤད་དོན། “གང་ལྟར། ཅང་མི་འགོར་བར་མོ་རང་སུའི་ཕྲུ་གུ་ཡིན་མིན་ལ་ཐུགས་ཁྲལ་གནང་དགོས་མ་རེད། གཟིགས་དང་། མོའི་མགོར་བཏགས་པའི་རི་སྐྱེས་མེ་ཏོག་དེ་ཚོ་སྙིང་རྗེ་བ་ལ་ཨང་། དངོས་གནས་ལྷ་མོ་ཞིག་དང་འདྲ་པོ་འདུག
གཟིགས་དང་། ཕ་ཡུལ་དབྱིན་ཀེ་ལན་ན་སྡོད་པའི་ལྷའི་བུ་མོ་ཞིག་གིས་གཟབ་མཆོར་སྤྲས་ཏེ་ངེད་གཉིས་བསུ་རུ་བསླེབས་འདུག” ཅེས་བཤད།
ཁོ་གཉིས་ཀྱིས་དེ་ལྟར་མུ་ཏིག་དཀར་ཆུང་ལ་སྒུག་བསྡད། སྐབས་དེའི་ཚེར་སྣང་དམིགས་བསལ་བ་དེ་ནི་ཁོ་གཉིས་སུས་ཀྱང་སྔོན་ཆད་ཉམས་སུ་མྱང་མྱོང་མེད་པ་ཞིག་ཡིན། ཁོ་གཉིས་བར་ལ་འབྲེལ་བ་གང་ཡོད་ཐམས་ཅད་མུ་ཏིག་དཀར་ཆུང་གི་ལུས་སྟེང་རང་ན་གསལ་ལེར་བཤམས་ཡོད། དེ་ལྟར་འདས་པའི་ལོ་ངོ་བདུན་གྱི་རིང་ལ། མུ་ཏིག་དཀར་ཆུང་ནི་འདྲ་གཟུགས་ཡི་གེ་ཞིག་དང་འདྲ་བར་གྲོང་པ་ཁྱིམ་མཚེས་རྣམས་ཀྱི་མིག་ལམ་ལ་བཤམས་ཡོད། ཁོ་གཉིས་ཀྱིས་ཐབས་བརྒྱ་ཇུས་སྟོང་གིས་གསང་རྒྱ་བྱེད་བཞིན་པ་མཐའ་དག་མོའི་ལུས་སྟེང་ནས་ལྷག་ལུས་མེད་པར་ཕྱིར་མངོན་བཞིན་ཡོད། གལ་སྲིད་ཡེ་ཤེས་ཀྱི་སྤྱན་དང་ལྡན་པའི་དམ་པ་སུ་ཞིག་གིས་མེ་ལྕེ་ལྟ་བུའི་འདྲ་གཟུགས་ཡི་གེ་དེའི་གོ་དོན་དགྲོལ་བའི་དབང་དུ་བཏང་ན། གསང་བ་ཡོད་ཚད་དེ་མ་ཐག་དམར་རྗེན་རྗེན་ཆགས་སྲིད་དོ། །མུ་ཏིག་དཀར་ཆུང་ནི་ཁོ་གཉིས་ཀྱི་ཚེ་སྲོག་གི་དྭངས་མ་འདུས་པའི་ཕུང་བོ་ཡིན། འདས་ཟིན་པའི་སྡིག་ཉེས་ཇི་ལྟར་ཡིན་ན་ཡིན་དུ་ཆུགས། ཁོ་གཉིས་ཀྱིས་རང་ཉིད་ཀྱི་ཤ་ཁྲག་གི་དྭངས་མའམ་བསམ་པའི་གཏད་སོར་གྱུར་པའི་བུ་མོ་ལ་མཉམ་པོར་བལྟས་སྡོད་པའི་སྐབས་འདིར། ཚེ་གཅིག་ལུས་གཅིག་གི་ལས་འཕྲོའི་མདུད་པ་གཅིག་ཏུ་ཐེབས་ཡོད་པའི་ཚུལ་ལ་ཁོ་གཉིས་སུ་ཡང་དོགས་པ་སྐྱེས་ག་ལ་སྲིད། དེ་ལྟའི་འཆར་སྒོ་མང་པོ་ཞིག་གི་རྐྱེན་པས། དལ་མོར་ཁོ་གཉིས་ཀྱི་ཉེ་སར་བཅར་བཞིན་པའི་མུ་ཏིག་དཀར་ཆུང་གི་ལུས་སྟེང་ན་གཟབ་ནན་གྱི་ཉམས་ཁྱད་པར་ཅན་ཞིག་མངོན་བཞིན་ཡོད་པའི་ཉམས་སྣང་སྟེར།
“མོ་དང་སྐད་ཆ་འཆད་དུས། ཧ་ཅང་སྙིང་ཉེ་མདོག་དང་ཧ་ཅང་འཚབ་འཚུབ་མ་གནང་ཞིག མོ་དོགས་པ་ལང་སྲིད་ཀྱི་རེད། ངེད་ཀྱི་བུ་མོ་ནི་དགའ་སྐྱོ་ངེས་མེད་ཀྱི་འདྲེ་མོ་དྲེད་པོ་ཞིག་ཡིན། ཕ་རོལ་པོས་རྣམ་འགྱུར་གང་དེ་སྟོན་དོན་གྱི་རྒྱུ་རྐྱེན་མ་རྟོགས་བར་དུ་ལས་སླ་པོར་དང་ལེན་བྱ་མི་སྲིད། དེ་ལྟ་ན་ཡང་། མོར་བརྩེ་ཞེན་ཤུགས་དྲག་པོ་ཡོད་རེད།
མོས་བདག་ལ་དགའ་པོ་བྱེད་པ་བཞིན་ཁྱེད་རང་ལ་ཡང་དགའ་པོ་བྱ་ངེས་རེད།” ལྕམ་ཧ་སི་ཐིར་པེ་རན་གྱིས་ངག་འཇམ་པོས་དེ་ལྟར་སྨྲས།
“ཁྱེད་ཀྱིས་ཤེས་ག་ལ་སྲིད།” ཆོས་དཔོན་གྱིས་ལྕམ་ཧ་སི་ཐིར་པེ་རན་ལ་ལྟ་ཙམ་བྱས་ཏེ་བཤད་དོན། “བདག་ནི་ཕྱོགས་གཅིག་ནས་མོ་དང་འཕྲད་པར་ཞེད་ཅིང་། ཡང་ཕྱོགས་གཞན་ཞིག་ནས་མོ་དང་འཕྲད་འདོད་ཆེ། སྤྱིར་བཏང་ཕྲུ་གུ་ཚོ་དངོས་གནས་ང་དང་འགྲོག་འདོད་བྱེད་ཀྱིན་མི་འདུག ཁོ་ཚོ་བདག་གི་པུས་མོའི་སྒང་ལ་འཁྱུད་མི་སྲིད་ཅིང་ཕར་འཛུམ་བསྟན་ཡང་ཁ་ཡ་མི་བྱེད། ཁོ་ཚོས་བདག་གི་རྣ་ལམ་དུ་གསང་གཏམ་ཡང་འཆད་མྱོང་མེད། ཐ་ན་ཁྱེའུ་ཆུང་ཆུང་དག་ཀྱང་བདག་གི་ལག་ཏུ་བླངས་མ་ཉིད་དུ་འདྲེ་མཐོང་བ་ལྟར་ངུ་འབོད་བྱེད་ཀྱིན་འདུག ཡིན་ཡང་། མུ་ཏིག་དཀར་ཆུང་གིས་ཐེངས་གཉིས་ལ་ཁོ་བོར་དགའ་པོ་ཉེ་པོ་བྱས་མྱོང་ཡོད། ཐེངས་དང་པོ་ནི་ཁྱེད་ཀྱིས་ཤེས་གསལ་ལྟར་རེད། ཐེངས་གཉིས་པ་ནི་ཁྱེད་གཉིས་སྤྱི་ཁྱབ་ཆེན་མོའི་ཚོམས་ཆེན་དུ་ཡོང་དུས་རེད" ཅེས་བཤད།
“ཐེངས་དེར། ངེད་མ་སྨད་གཉིས་ཀྱི་ཆེད་དུ། ཁྱེད་ཀྱིས་བཀའ་གསུང་ཡག་པོ་གནང་སོང་། ངས་ད་དུང་བརྗེད་མེད། མུ་ཏིག་དཀར་ཆུང་གིས་ཀྱང་བརྗེད་ཡོད་ཀྱི་མ་རེད། ཞེད་དགོས་མ་རེད། དང་ཐོག་མོ་རང་དངངས་འདྲོག་ལང་ཡང་སྲིད་མོད། ལྷོད་ལ་བབས་ན་ཁྱེད་ལ་དགའ་པོ་བྱ་ངེས་རེད།” མོས་དེ་ལྟར་ཁོ་ལ་ཚིག་སྐྱོར་བརྒྱབ།
དུས་དེར། མུ་ཏིག་དཀར་ཆུང་ཆུ་འགྲམ་དུ་བསླེབས་འདུག ཆུའི་ཕར་འགྲམ་དུ་འགྲེང་སྟེ་ཨ་མ་དང་ཆོས་དཔོན་གཉིས་ལ་ཅེ་རེར་ལྟ་བཞིན་ཁུ་སིམ་མེར་བསྡད་འདུག ཁོ་གཉིས་སྔར་ལྟར་སར་ཟགས་པའི་ཡལ་ག་ཆེན་པོ་དེའི་སྟེང་དུ་མཉམ་པོར་ཙོག་སྟེ་མོར་སྒུག་བསྡད་ཡོད། མུ་ཏིག་དཀར་ཆུང་འགྲེང་སྡོད་ས་དེར། ཏག་ཏག་ཆུ་འཁྱིལ་ཞིག་འདུག་པའི་ནང་དུ་མོའི་གཟུགས་བརྙན་ཤར་འདུག ཆུའི་ནང་དུ་ཤར་བའི་མེ་ཏོག་གི་རྒྱན་ཆ་དག་ནི་མངོན་སུམ་ལས་ཀྱང་སྙིང་རྗེ་པོ་འདུག་པས་དངོས་གནས་ལྷ་མོ་ཞིག་མི་ཡུལ་དུ་བྱོན་པ་དང་ཡང་དག་མཚུངས། ཕར་བལྟས་ཚོད་ཀྱིས། ཆུའི་ནང་གི་གཟུགས་བརྙན་དེའི་གདོང་གི་གཏིང་ཕུགས་ལོན་དཀའ་བའི་རྣམ་འགྱུར་དེ་མུ་ཏིག་དཀར་ཆུང་རང་ལ་ཚུར་བསྒོས་པ་མིན་འགྲོ་སྙམ་པ་འབྱུང་། མོ་རང་དེ་གར་འགྲེང་ཞིང་ལྗོན་པའི་བསིལ་གྲིབ་བརྒྱུད་དེ་མིག་རྡེབ་ཙམ་ཡང་མི་བྱེད་པར་ཁོ་གཉིས་ལ་ཅེར་ནས་འདུག རྣམ་འགྱུར་དེ་ནི་ཁྱད་མཚར་པོ་ཞིག་རེད། མོ་རང་གི་ལུས་པོ་ཆུང་ཆུང་ཉི་འོད་ཀྱིས་ཡོངས་སུ་གཡོགས་པའི་ངང་ཚུལ་ནི་ཉི་འོད་ཀྱང་མོའི་མཛེས་སྡུག་གིས་ཚུར་བཀུག་ཡོད་པ་དང་ཀུན་ནས་མཚུངས། མོའི་མིག་མདུན་གྱི་ཆུ་ནང་དུ་ཡང་བུ་མོ་ཆུང་ཆུང་ཞིག་འགྲེང་བསྡད་ཡོད། བུ་མོ་དེས་ཀྱང་མོ་རང་དང་འདྲ་བར་སེར་ལམ་ལམ་གྱི་ཉི་འོད་གོས་སུ་གྱོན་ཡོད། སྐབས་དེར།
ལྕམ་ཧ་སི་ཐིར་པེ་རན་གྱི་སེམས་སུ་གང་ཡིན་མེད་པར་སྐྱོ་བ་ཞིག་སྐྱེས་བྱུང་། ཉམས་སྣང་ལ། རིང་ནས་ལུས་དང་གྲིབ་མ་བཞིན་འགྲོགས་པའི་བུ་མོ་གློ་བུར་དུ་ཆ་མེད་རྒྱུས་མེད་དུ་འགྱུར་བཞིན་པའི་སྣང་བ་བྱུང་། བུ་མོ་ནགས་ཁྲོད་ནས་མགོ་བོ་འཐོམས་ཏེ་ཨ་མའི་པང་ལ་ལོག་སའི་ལམ་བུ་རྨང་ནས་བརྗེད་པར་གྱུར་པ་ཡིན་ནམ། ད་ནི་ལོག་འདོད་ཀྱང་ལོག་མ་ཤེས་པར་ལུས་ཡོད་དམ་སྙམ་དུ་ཡིད་ལ་ཤར།
མོའི་ཉམས་སྣང་དེ་ལ་བདེན་པའི་ཆ་ཡོད་ལ་མི་བདེན་པའི་ཆ་ཡང་ཡོད། གང་ལྟར་མ་སྨད་གཉིས་བར་ཐག་གིས་ཆོད་ཡོད་པའི་རྒྱུ་རྐྱེན་ལ་བརྟགས་ཚེ། ལྕམ་ཧ་སི་ཐིར་པེ་རན་ལན་པ་རེད་མ་གཏོགས་མུ་ཏིག་དཀར་ཆུང་ལ་ལན་ཁག་གང་ཡང་མེད་དེ། མུ་ཏིག་དཀར་ཆུང་ཡུད་ཙམ་ཨ་མའི་པང་དང་གྱེས་པའི་རིང་ལ། གཉེན་ཉེ་དུ་གཞན་ཞིག་ཨ་མའི་ཕང་བར་འཛུལ་ཏེ་དེ་སྔོན་གྱི་ཡོད་ཚད་ཕུ་དཀྲུག་མདའ་དཀྲུག་བྱས་ཚར་ཡོད་པ་དང་། མོ་རང་ཕྱིར་ལོག་ཡོང་དུས་སྔར་གྱི་སྡོད་ས་མི་རྙེད་པར་གྱུར་པས་སོ། །
“བདག་ལ་འཁྲུལ་སྣང་ཁྱད་མཚར་པོ་ཞིག་འབྱུང་གིན་འདུག ཉམས་སྣང་ལ། ཆུ་ཕྲན་འདི་ནི་འཇིག་རྟེན་གཉིས་ཀྱི་ས་མཚམས་ཡིན་པ་དང་ཇི་སྲིད་དུ་མུ་ཏིག་དཀར་ཆུང་དང་འཕྲད་མི་སྲིད་པའི་སྣང་བ་འབྱུང་། ཆུང་དུས་ཀྱི་བྱིས་སྒྲུང་ཁྲོད་དུ། འདྲེ་མོ་རྒྱུག་ཆུར་བརྒལ་མི་ཆོག་པར་བཤད་པ་ནང་བཞིན་གྱི་སྣང་བ་འབྱུང་གིན་འདུག མོ་རང་མགྱོགས་པོར་ཚུར་ཤོག་ལབ་དང་། བདག་ལ་ཁོང་འདར་འཆོར་གྱིན་འདུག” རྫི་གསང་ཤིན་ཏུ་རྣོ་བའི་ཆོས་དཔོན་གྱིས་དེ་ལྟར་སྐུལ་བྱུང༌།
‘མགྱོགས་པོར་ཚུར་ཤོག ཨ་མའི་ལོ་ལོ།” ལྕམ་ཧ་སི་ཐིར་པེ་རན་གྱིས་ལག་པ་གཉིས་མཉམ་པོར་ཕར་བསྲིངས་ནས། “དུས་རྒྱུན་ཁྱོད་རང་མགྱོགས་པོ་ཡོད། དེ་རིང་དལ་མོ་དེ་འདྲ་ག་རེ་བྱས་པ་རེད། ཁོང་ནི་ཨ་མའི་གྲོགས་པོ་རེད། ཁྱོད་གཉིས་ཀྱང་གྲོགས་པོ་ཆགས་འོས། ད་ནས་བཟུང་། ཁྱེད་ལ་བྱམས་པོ་བྱེད་མཁན་ཨ་མ་གཅིག་པུ་མ་ཡིན། ཁོང་གིས་ཀྱང་ཁྱེད་ལ་བྱམས་པོ་བྱ་ངེས་རེད། མགྱོགས་པོར་ཚུར་མཆོངས་ཤོག ཤ་བ་ཡུ་མོ་ནང་བཞིན་ཚུར་མཆོངས་ནས་ཤོག” ཅེས་བོས།
མུ་ཏིག་དཀར་ཆུང་གིས་ཁ་ཡག་ཚིག་འཇམ་དེ་དག་ལ་ཁ་ཡ་སྤུ་ཙམ་ཡང་མི་བྱེད་པར་དེ་ག་རང་ནས་འགྲེང་བསྡད་སོང་། རྣམ་རིག་བཀྲ་བའི་མིག་ཟུང་གིས་སྐབས་རེར་ཨ་མ་དང་སྐབས་རེར་ཆོས་དཔོན་ལ་རིག་རིག་ལྟ་ཞིང་། ཡང་སྐབས་རེར་ཁོ་གཉིས་ཀར་མཉམ་པོར་ལྟ་བར་བྱེད། ཕར་བལྟས་ཚོད་ཀྱིས་ཁོ་གཉིས་ཀྱི་འབྲེལ་བ་ཡང་སྙིང་ག་རེ་ཡིན་མིན་ལ་རྟོག་དཔྱོད་བྱེད་པ་ནང་བཞིན་འདུག མུ་ཏིག་དཀར་ཆུང་གིས་རང་ཉིད་ལ་ལྟ་ཐེངས་རེར། ཆོས་དཔོན་དེམ་སི་དེ་ཡོབ་ལགས་ཀྱིས་གོམས་གཤིས་ལྟར་ལག་པ་དབང་མེད་དུ་བྲང་ཁར་འཇོག་དགོས་བྱུང་། མཇུག་མཐར། མུ་ཏིག་དཀར་ཆུང་གིས་གཟབ་ནན་ཆེན་པོས་མཛུབ་མོ་ཀེར་ནས་ཨ་མའི་བྲང་ཁ་བསྟན་སོང་། དེ་དང་ཆབས་ཅིག ཆུའི་ནང་གི་མེ་ཏོག་གིས་བརྒྱན་པའི་བུ་མོ་ཡི་གར་འོང་བ་དེས་ཀྱང་རང་གི་མཛུབ་མོ་ཆུང་ཆུང་ཀེར་ཀེར་བྱས་བྱུང་།
“ཁྱོད་ནི་ཕྲུ་གུ་ཁྱད་མཚར་ཞིག་རེད། ཚུར་མི་འོང་བ་གང་ཡིན་ནམ།” ལྕམ་ཧ་སི་ཐིར་པེ་རན་གྱིས་དེ་ལྟར་སྐད་བརྒྱབ།
མུ་ཏིག་དཀར་ཆུང་གིས་སྔར་བཞིན་མཛུབ་མོ་ཀེར་ཀེར་བྱེད་ཅིང་ཁྲོ་གཉེར་བསྡུས་བྱུང་། ཉམས་འགྱུར་སྟུག་པོ་དེ་འདྲ་བྱིས་པ་ཞིག་གི་ངོ་གདོང་ལས་མངོན་པའི་ཚུལ་དེས་མི་ལ་བག་ཆགས་ཟབ་མོ་འཇོག་པར་བྱེད། ཨ་མས་ནམ་རྒྱུན་མཐོང་དཀོན་པའི་འཛུམ་དང་བཅས་མུ་མཐུད་རང་ཉིད་འབོད་བཞིན་པ་མཐོང་བ་ན། མོས་སྔར་ལས་ལྷག་པའི་ཁྲོ་གཉེར་བསྡུས་ཏེ་རྐང་བརྡབ་ལག་བརྡབ་བྱས་བྱུང་། མོས་ཇི་ལྟར་བྱས་ན་ཆུའི་ནང་གི་གཟུགས་བརྙན་དེས་ཀྱང་དེ་ལྟར་རྐང་འཁྲབ་ལག་འཁྲབ་བྱེད་ཀྱིན་འདུག ཚུལ་དེས་མུ་ཏིག་དཀར་ཆུང་གི་བྱ་སྤྱོད་ལ་ཤུགས་རྒྱག་གིན་པའི་ཉམས་སྣང་སྟེར།
“མགྱོགས་པོར་ཚུར་མཆོངས་ཤོག ཨ་མའི་ལོ་ལོ། ཁྱོད་ད་དུང་ཚུར་མི་ཡོང་ན་ཨ་མ་རླུང་ལང་གི་ཡིན།” ལྕམ་ཧ་སི་ཐིར་པེ་རན་གྱིས་ཡང་བསྐྱར་དེ་ལྟར་བོས། མ་གཞི་བུ་མོའི་གཤིས་ཀ་དུས་རྒྱུན་ནས་འདི་འདྲ་ཡིན་པའི་ཚུལ་ལ་མོ་རང་སྔར་ནས་གོམས་ཡོད་ན་ཡང་།
དེ་རིང་ཁོ་ནར་ཁ་ལ་ཉན་ཙམ་བྱུང་ན་ཅི་མ་རུང་སྙམ་སྟེ། མི་མཐུད་དུ “མགྱོགས་པོར་ཚུར་མཆོངས་ཤོག ཡང་མིན་ན་ང་ཕར་ཡོང་གི་ཡིན” ཞེས་བོས།
ཡིན་ཡང་། མུ་ཏིག་དཀར་ཆུང་ཞེད་སྣང་སྤུ་ཙམ་ཡང་མི་སྐྱེས་པ་མ་ཟད། ད་དུང་གློ་བུར་དུ་རླུང་ལངས་ཏེ་མཆེ་གཙིགས་སྡེར་བགྲད་བྱེད་པའི་གཅན་གཟན་ཆུང་ཆུང་ཞིག་ཏུ་གྱུར་སོང་། རྣར་གཟན་པའི་ངུ་སྐད་ཀྱིས་ཕྱོགས་བཞི་མཚམས་བརྒྱད་བྲག་ཆས་འགེངས་པར་བྱས་སོང་། མ་གཞི་བྱིས་པ་ཆུང་ཆུང་ཞིག་གིས་སྐད་བརྒྱབ་པ་ཡིན་ན་ཡང་།
ཉན་ཚོད་ཀྱིས་མི་མང་པོ་ཞིག་གིས་མཉམ་པོར་སྐད་རྒྱག་གིན་ཡོད་སྣང་སྟེར། སྐབས་དེར།
ཆུའི་ནང་གི་གཟུགས་བརྙན་དེས་ཀྱང་མེ་ཏོག་གི་ཞྭ་མོ་མགོ་ལ་གྱོན་ཞིང་མེ་ཏོག་གི་སྐ་རགས་ལུས་ལ་བཅིངས་པ་དང་། མཛུབ་མོ་ཀེར་ཀེར་དང་ཁྲོ་གཉེར་ལང་ལིང་གིས་རྐང་བརྡབ་ལག་བརྡབ་བྱེད་དོ། །
“མོ་རང་རླུང་ལངས་དོན་གང་ཡིན་ངས་ཤེས་སོང་།” ལྕམ་ཧ་སི་ཐིར་པེ་རན་གྱིས་སྐད་ཆུང་ངུས་ཆོས་དཔོན་ལ་དེ་ལྟར་བཤད། མོས་གང་ཐུབ་ཅི་ཐུབ་ཀྱིས་རང་སེམས་ཀྱི་སྐྱོ་བ་མི་མངོན་པར་བྱས་ན་ཡང་ངོ་གདོང་སྐྱ་ཐག་ཐག་ཏུ་གྱུར་འདུག མོས་མུ་མཐུད་དུ། “གོམས་ལོབས་སུ་སོང་བའི་གནས་ཚུལ་ཞིག་ལ་འགྱུར་བ་ཕྲ་མོ་ཙམ་བྱུང་བས་ཀྱང་ཕྲུ་གུ་རྣམས་མི་སྐྱིད་པ་ཆགས་ཀྱིན་ཡོད་རེད། ནམ་རྒྱུན་ངའི་བྲང་ཁར་བཙེམས་པའི་དངོས་པོ་དེ་གློ་བུར་མཐོང་རྒྱུ་མ་བྱུང་བས་མོ་རང་རླུང་ལངས་བཞིན་ཡོད་པ་རེད” ཅེས་བཤད།
“ཕྲུ་གུའི་མགོ་བསྐོར་བའི་ཐབས་ཤེས་ཤིག་ཡོད་ན་མགྱོགས་པོར་གྱིས་དང་། རྒན་མོ་ཧེ་པིན་སི་ཡི་སྨྱོན་མའི་ཐོ་ཅོ་ལྟ་བུ་འདི་དངོས་གནས་བཟོད་ཐུབ་པ་མི་འདུག” ཅེས་བཤད་ནས་མཚམས་འདིར་བསླེབས་དུས་ཆོས་དཔོན་གྱི་གདོང་ལ་བཙན་ཚུགས་ཀྱིས་འཛུམ་མདངས་ཤིག་བསྟན་ཞིང་། དེ་ནས་མུ་མཐུད་དུ། “ལོ་ན་ཆུང་ཞིང་སྙིང་དུ་སྡུག་པའི་མུ་ཏིག་དཀར་ཆུང་རྒན་མོ་སྨྱོན་མ་དེ་ལྟ་བུ་ཆགས་འགྲོ་བཞིན་འདུག ཁྱད་མཚར་བ་ལ་ཨང་། མགྱོགས་པོར་གྱིས་དང་། ཁྱེད་རང་སྔར་བཞིན་ང་ལ་དགའ་པོ་ཡོད་ཚེ། མགྱོགས་པོར་ཐབས་ཤེས་ཤིག་གནོངས་དང” ཞེས་བཤད་བྱུང་།
ལྕམ་ཧ་སི་ཐིར་པེ་རན་གྱིས་ཡང་བསྐྱར་མུ་ཏིག་དཀར་ཆུང་གི་ཕྱོགས་སུ་ཁ་འཁོར་བ་དང་། ཞོར་དུ་བསམ་བཞིན་དུ་ཆོས་དཔོན་ལ་ཟུར་མིག་ལྟ་ཙམ་བྱས་སོང་། དུས་དེར། མོའི་གདོང་པ་ཅུང་ཟད་དམར་པོར་ཆགས་འདུག ཡིན་ཡང་། ཁ་གྲག་ནས་སྐད་ཆ་འཆད་པར་རྩོམ་དུས། དམར་མདངས་སྔར་ནས་ཡལ་ཏེ་གདོང་མདོག་སྐྱ་ཐག་ཐག་ཏུ་གྱུར་འདུག
“མུ་ཏིག་དཀར་ཆུང་། ཁྱོད་ཀྱི་མདུན་ན་འདུག མདུན་ཕྱོགས་སུ་ལྟོས་དང་། ཆུའི་ཚུར་འགྲམ་ལ་ལྟོས་དང་།” མོས་སྐྱོ་བ་དང་བཅས་དེ་ལྟར་བཤད།
མུ་ཏིག་དཀར་ཆུང་གིས་ལམ་སང་ཨ་མས་མཛུབ་མོས་སྟོན་སའི་ཕྱོགས་དེར་བལྟས་པ་ན། ཡིག་འབྲུ་དམར་པོ་དེ་གར་ཡོད་པ་མཐོང་སོང་། ཆུ་དང་ཤིན་ཏུ་ཉེ་བའི་རྐྱེན་གྱིས་གོས་སྐུད་སེར་པོའི་མཐའ་རྒྱན་ཅན་གྱི་ཡིག་འབྲུ་དེ་གསེར་འོད་ལམ་མེར་ཆུའི་ནང་དུ་ཤར་འདུག
“དེ་ཡར་བསྒྲུགས་ཏེ་འཁྱེར་ཤོག་དང་།” ལྕམ་ཧ་སི་ཐིར་པེ་རན་གྱིས་དེ་ལྟར་བཤད།
“ཁྱེད་རང་གིས་སྒུགས་ཤིག” མུ་ཏིག་དཀར་ཆུང་གིས་དེ་ལྟར་ཁ་ལན་བསློགས།
“ཁྱེད་ཀྱིས་ཕྲུ་གུ་འདི་འདྲ་མཐོང་མྱོང་ཡོད་དམ།” ལྕམ་ཧ་སི་ཐིར་པེ་རན་གྱིས་ཁ་ཕྱིར་འཁོར་ཏེ་ཆོས་དཔོན་ལ། “འོ་རེད། ད་དུང་མོའི་སྐོར་གྱི་གནས་ཚུལ་མང་པོ་ཞིག་ཁྱེད་ལ་འཆད་རྒྱུ་ཡོད། ཡིན་ཡང་ཡིག་འབྲུ་དམར་པོ་དེའི་ཐད་ནས་མོའི་ལྟ་སྟངས་ནོར་ཡོད་པ་མ་རེད། བདག་གིས་ད་དུང་ཡང་ཉིན་འགའི་རིང་ལ་འདྲེ་ཡིག་འདིའི་མནར་གཅོད་མྱང་དགོས་རྒྱུ་རེད། ཉིན་འགའི་རྗེས་སུ་ང་ཚོ་གནས་འདི་དང་བྲལ་ཚེ། བདག་གི་ལན་ཆགས་ཀྱང་ཟད་ཚར་བ་རེད། དུས་དེར། ཕྱིར་འདང་ཞིག་བརྒྱབ་ན། འདས་དོན་དེ་དག་རྨི་ལམ་ཐུན་གཅིག་དང་འདྲ་བར་ངེས། ད་ལྟ་ནགས་ཚལ་ཆེན་པོ་འདིས་འདྲེ་ཡིག་འདི་འགེབས་ཐུབ་ཀྱིན་མི་འདུག་མོད། མི་འགྱངས་པར་རྒྱ་མཚོ་ཆེན་པོས་ཁོ་རང་ཁྱུར་མིད་བཏང་སྟེ་ཇི་སྲིད་མཐོང་རྒྱུ་མེད་པ་བཟོ་ངེས་རེད” ཅེས་བཤད་བཞིན་ཆུ་འགྲམ་དུ་ཕྱིན་ཏེ་ཡིག་འབྲུ་དམར་པོ་དེ་ཡར་བསྒྲུགས་ནས་བྲང་ཁར་བཏགས་སོང་།
ཏག་ཏག་སྐར་ཆ་འགའི་ཡར་སྔོན་དུ་མོས་ཡིག་འབྲུ་དམར་པོ་དེ་རྒྱ་མཚོའི་ཀློང་དུ་དབྱུགས་རྒྱུའི་སྐོར་ལབ་ན་ཡང་། སྲོག་ལ་གཟན་པའི་མཚོན་རྟགས་དེ་སླར་ཡང་ལག་ཏུ་བླངས་མ་ཐག་ཅི་ཞིག་གིས་ལུས་སེམས་ལྗིད་ཏིག་གེར་མནན་སོང་། མོས་རེ་ཞིག་ཡིག་འབྲུ་དམར་པོ་དེ་ལུས་སྟེང་ནས་དབྱུགས་ཤིང་ཇ་ཡུན་ཙམ་གྱི་རིང་ལ་རང་དབང་གི་མཁའ་རླུང་ཡང་བརྔུབས་མྱོང་ཡོད་མོད། འོན་ཀྱང་ད་ལྟ་འདྲེ་ཡིག་དེ་སྔར་བཞིན་མོའི་བྲང་ཁ་ན་གསེར་འོད་ལམ་ལམ་བྱེད་ཀྱིན་འདུག་གོ །མི་རྣམས་ནི་རང་གིས་བསགས་པའི་སྡིག་ཉེས་ཀྱི་རྣམ་སྨིན་ལས་ནམ་ཡང་ཐར་ཐབས་མེད་པ་འདྲ། དེར་མཐུད་ནས་ལྕམ་ཧ་སི་ཐིར་པེ་རན་གྱིས་རྒྱ་ལྕང་ལོ་མ་ལྟ་བུའི་སྐྲ་ལོ་སྣུམ་པོ་དེའང་ཞྭ་མོའི་ནང་དུ་བཅུག་སོང་། ཡིག་འབྲུ་དམར་པོ་དེ་ནི་མཛེས་པ་འཇོམས་བྱེད་ཀྱི་མཐུ་སྔགས་ཤིག་དང་འདྲ་བར། མོའི་སྒེག་ལྡན་གྱི་ལུས་པོ་དང་འཇམ་བག་སོགས་ཡོད་ཚད་དགོང་ཁའི་ཉི་མ་བཞིན་ནུབ་པར་བྱས་སོང་། སྐྱ་ཤུར་ཤུར་ཁོ་ན་མོའི་ལུས་སྟེང་ན་བསྐྱུར་འདུག
དེ་ལྟར་རང་ཉིད་སྐྱ་ཤུར་ཤུར་བཟོས་རྗེས། མོས་མུ་ཏིག་དཀར་ཆུང་གི་ཕྱོགས་སུ་ལག་པ་ཕར་བསྲིངས།
“ད་ལྟ་ཨ་མ་ངོ་ཤེས་ཀྱིན་འདུག་གམ། ད་ལྟ་ཨ་མས་ཡང་བསྐྱར་ངོ་ཚའི་མཚོན་རྟགས་དེ་བཏགས་ཡོད། ཨ་མས་ཡང་བསྐྱར་དེའི་མནར་གཅོད་མྱོང་གིན་ཡོད། ད་ཚུར་ཡོང་ན་འགྲིག་གི་འདུག་གམ། ཨ་མའི་པང་ལ་ལོག་ཆོག་གི་འདུག་གམ།” ལྕམ་ཧ་སི་ཐིར་པེ་རན་གྱིས་དེ་ལྟར་འཁང་ར་བྱས། ཡིན་ཡང་། ངག་ཤིན་ཏུ་འཇམ།
“ལགས་སོ། །ད་ལྟ་ང་རང་ཕར་ཡོང་འདོད་འདུག” མུ་ཏིག་དཀར་ཆུང་མཆོང་ཐེངས་གཅིག་གིས་རྒྱུག་ཡོང་སྟེ་ཨ་མར་འཐམས་ཤིང་། “དངོས་གནས། ད་ལྟ་ཁྱེད་རང་གཞི་ནས་ངའི་ཨ་མ་རེད་འདུག ང་ཡང་ཁྱེད་ཀྱི་བུ་མོ་ཡིན” ཟེར།
མུ་ཏིག་དཀར་ཆུང་གིས་དེ་ལྟར་བཤད་པ་དང་། ཨ་མའི་དཔྲལ་བ་དང་མཁུར་ཚོས་གཉིས་ལ་འོ་བྱས། ཞི་འཇམ་གྱི་གཤིས་ཀ་དེ་འདྲ་ནམ་རྒྱུན་མཐོང་དཀོན་པོ་ཡོད། དེར་མཐུད་ནས་རང་གཤིས་ལྷང་ལ་བུད་པ་སྟེ། ཨ་མའི་བྲང་ཁའི་ཡིག་འབྲུ་དམར་པོ་དེར་ཡང་འོ་ཞིག་བྱས་སོང་།
“དེ་འདྲ་བྱས་ན་ཡག་པོ་ཡོད་པ་མ་རེད། གུས་ཞབས་མེད་པ་རང་རེད། ཁྱོད་ཀྱིས་ང་ལ་བྱམས་པོ་ཅུང་ཟད་བྱས་པའི་རིན་དོད་དུ་འཕྱ་སྨོད་ཅིག་ངེས་པར་བྱེད་དགོས་འདུག་གམ།” ལྕམ་ཧ་སི་ཐིར་པེ་རན་གྱིས་དེ་ལྟར་བཤད།
“ཆོས་དཔོན་ཁོང་གིས་འདིར་ག་རེ་གནང་གིན་ཡོད་རེད།” མུ་ཏིག་དཀར་ཆུང་གིས་དེ་ལྟར་དྲིས།
“ཁོང་ཁྱོད་རང་ཐུག་པར་ཡོང་བ་རེད། ཚུར་ཤོག་ཅིག ཁོང་ལ་སྨོན་ལམ་གསུང་བཅུག་དང་། ཁོང་ཁྱོད་རང་ལ་དགའ་པོ་ཞེ་དྲག་ཡོད་རེད། ཁོང་ཨ་མར་ཡང་དགའ་པོ་ཡོད་རེད། ཁྱོད་རང་ཁོང་ལ་དགའ་པོ་མི་འདུག་གམ། ཨ་མའི་ལོ་ལོ། ཚུར་ཤོག ཁོང་གིས་ཁྱོད་ལ་བྱམས་པོ་བྱ་ངེས་རེད།” ལྕམ་ཧ་སི་ཐིར་པེ་རན་གྱིས་དེ་ལྟར་ལན་བཏབ།
“ཁོང་དངོས་གནས་ངེད་གཉིས་ལ་དགའ་པོ་ཡོད་པ་རེད་དམ།” མུ་ཏིག་དཀར་ཆུང་གིས་མགོ་བོ་ཡར་དགྱེ་སྟེ་རྣམ་རིག་བཀྲ་བའི་མིག་ཟུང་གིས་ཨ་མའི་གདོང་ལ་བལྟས་ནས། “དེས་ན། ཁོང་གིས་ངེད་གཉིས་ལ་ལག་རྡང་སྦྲེལ་ནས་མཉམ་པོར་གྲོང་ནང་ལ་ཕེབས་རྒྱུ་རེད་དམ” ཞེས་དྲིས།
“ད་ལྟ་ད་དུང་དེ་འདྲ་ཡོང་གི་མ་རེད། ཨ་མའི་ལོ་ལོ། མི་རིང་བར་ཁོང་གིས་ངེད་གཉིས་འཁྲིད་ནས་ཁྲོམ་ལ་འགྲོ་ངེས་རེད། མི་རིང་བར་ང་ཚོ་ཁྱིམ་ཚང་གཅིག་པ་ཆགས་རྒྱུ་རེད། དུས་དེར། ང་ཚོས་ཐབ་ལ་མེ་བཏང་སྟེ། ཁྱོད་རང་ཁོང་གི་པང་དུ་བསྡད་དེ་སྒྲུང་མཉན་ཆོག་གི་རེད། ཁོང་གིས་ཁྱོད་ལ་ཤེས་བྱ་མང་པོ་འཁྲིད་རྒྱུ་རེད། ཁོང་གིས་ཁྱོད་ལ་བྱམས་པོ་བྱ་ངེས་རེད། ཁྱོད་ཀྱང་ཁོང་ལ་དགའ་པོ་ཡོང་ངེས། མ་རེད་དམ།” ལྕམ་ཧ་སི་ཐིར་པེ་རན་གྱིས་དེ་ལྟར་ལན་བཏབ།
“སྐབས་དེར། ཁོང་གིས་ལག་པ་སྔར་བཞིན་བྲང་ཁར་འཇོག་སྲིད་དམ།” མུ་ཏིག་དཀར་ཆུང་གིས་དེ་ལྟར་དྲིས།
“བུ་མོ་གླེན་མ། ག་རེ་ཟེར་གྱིན་ཡོད། མགྱོགས་ཙམ་ཚུར་ཤོག་ཅིག ཁོང་ལ་སྨོན་ལམ་གསུང་ཆུགས་དང་།” ལྕམ་ཧ་སི་ཐིར་པེ་རན་གྱིས་དེ་ལྟར་སྐད་བརྒྱབ།
གཅེས་ལང་དུ་ཤོར་དྲགས་པའི་ཕྲུ་གུ་རྣམས་ནི་ཕ་མའི་བྱམས་བརྩེ་གཞན་ལ་བགོ་མ་འདོད་པའི་སེམས་ཁམས་ཀྱི་དབང་གིས་ཕྲག་དོག་སྐྱེ་སླ་པོ་ཡོད་པས་ཡིན་ནམ།
ཡང་ན་མུ་ཏིག་དཀར་ཆུང་རང་ངོས་ཀྱི་དགའ་སྐྱོ་ངེས་མེད་ཀྱི་ངང་གཤིས་དེའི་དབང་གིས་ཡིན་པ་ཆ་མ་འཚལ་ཡང་། གང་ལྟར་མོས་ཆོས་དཔོན་ལ་རྣམ་འགྱུར་ཡག་པོ་སྟོན་འདོད་བྱེད་ཀྱིན་མི་འདུག ཨ་མས་བཙན་གྱིས་ཕར་འབུད་རྒྱག་བརྒྱབ་ནས་ཆོས་དཔོན་གྱི་མདུན་དུ་བསླེབས་ན་ཡང་། མོ་སྔར་བཞིན་གཡོལ་གང་ཐུབ་བྱེད་ཅིང་ཁ་གཉེར་སྣ་གཉེར་གྱིས་མི་འཐད་པའི་རྣམ་འགྱུར་ཁོ་ན་སྟོན་གྱིན་འདུག མོ་རང་ཆུང་དུས་ནས་ཁ་གཉེར་སྣ་གཉེར་གྱི་བཟོ་ལྟ་ཁྱད་མཚར་པོ་འདྲ་མིན་སྣ་ཚོགས་སྟོན་པར་དགའ་ཞིང་།
རྣམ་འགྱུར་དེ་དག་རེ་རེའི་ཁྲོད་དུ་པྲ་ཆལ་གྱི་རྩེད་མཚར་རེ་རེ་བསྐུངས་ཡོད། སྐབས་དེར། ཆོས་དཔོན་ལ་དོགས་མི་བདེ་བ་ཆེན་པོ་བྱུང་ཞིང་སེམས་སུ། ཕྲུ་གུར་འོ་ཞིག་བྱས་ན་བར་ཐག་ཉེ་རུ་གཏང་ཐུབ་ཀྱང་སྲིད་སྙམ། དེ་ནས་ཁོང་མར་སྒུར་ནས་མུ་ཏིག་དཀར་ཆུང་གི་དཔྲལ་བར་འོ་ཞིག་བྱས་པ་ན། མུ་ཏིག་དཀར་ཆུང་དེ་མ་ཐག་ཨ་མས་ལག་ནས་ཤོར་ཏེ་ཆུ་འགྲམ་དུ་བྲོས་ཤིང་། དཔྲལ་བའི་སྟེང་གི་འོ་ཡི་རྗེས་ཤུལ་ཆུ་ཡིས་གཙང་མར་བཀྲུས་པ་དང་། བཀྲུས་ཚར་རྗེས་ཁ་ཚུར་འཁོར་ཏེ་ཨ་མ་དང་ཆོས་དཔོན་གཉིས་ལ་མིག་ཅེ་རེར་བལྟས་ནས་བསྡད་སོང་། སྐབས་དེར། མི་རྒན་གཉིས་ཀྱིས་མི་འགྱངས་པར་མངོན་འགྱུར་ཡོང་ངེས་པའི་འཚོ་བའི་སྐོར་ནས་གྲོས་ཁ་བྱེད་བཞིན་བསྡད་འདུག་པས།
མོའི་བྱ་སྤྱོད་ལ་དོ་སྣང་མ་བྱུང་།
ལས་དབང་ཐག་གཅོད་པའི་མཇལ་འཛོམས་ཐེངས་དེ་གཞི་ནས་མཇུག་རྫོགས་སོང་།
མཇལ་འཛོམས་བྱེད་སའི་ལུང་ཤུར་ཆུང་ཆུང་དེ་གྲིབ་ནག་ཡོར་ཡོར་གྱི་ལྗོན་ཤིང་གོག་པོའི་གསེབ་ན་ལུས་འདུག ལྗོན་པའི་སྟེང་གི་ལོ་མའི་སྨྲ་ལྕེ་ཁྲི་ཕྲག་གིས་ཇི་སྲིད་དུ་གསང་བའི་གཏམ་རྒྱུད་ཅིག་ཤུབ་བུར་བཟློ་སྲིད་ན་ཡང་། རྐང་གཉིས་མི་དག་གིས་དེའི་གོ་དོན་གཞར་ཡང་རྟོགས་མི་སྲིད། མ་གཞི་ནས་གསང་བའི་གཏམ་རྒྱུད་བྱུར་བུར་གཏམས་ཡོད་པའི་ཆུ་ཕྲན་དེའི་ནང་དུ་ད་ལྟ་གཏམ་རྒྱུད་གསར་བ་ཞིག་བསྣན་ཡོད་ན་ཡང་། སྐྱོ་ལྷང་ལྷང་གི་བཞུར་སྒྲའི་ཁྲོད་དུ་སྔར་ལས་ལྷག་པའི་དགའ་སྤྲོའི་དབྱངས་རྟ་གང་ཡང་སྣོན་ཐུབ་མེད་པར་སྣང་ངོ་། །
          
ཉི་ཤུ་པ། མགོ་བོ་འཁྲུགས་པའི་ཆོས་དཔོན།

ཆོས་དཔོན་དེམ་སི་དེ་ཡོབ་ལགས་ལྕམ་ཧ་སི་ཐིར་པེ་རན་མ་སྨད་གཉིས་ཀྱི་སྔོན་དུ་གྲོང་ནང་ལ་ལོག་སོང་། ཁོང་གིས་འགྲོ་ཞོར་དང་ཕྱི་མིག་ལྟ་ཞོར་བྱེད། ཕལ་ཆེར་དགོང་ཁའི་གྲིབ་སོའི་འོག་ཏུ་མོག་པོར་འགྱུར་བཞིན་པའི་མ་སྨད་གཉིས་ཀྱི་བྱད་བཞིན་ལ་ཡང་བསྐྱར་ལན་གཅིག་བལྟ་འདོད་བྱེད་པ་ཡིན་སྲིད། དེ་རིང་གི་དོན་དག་དེ་ནི་ཁོང་གི་འཚོ་བའི་ངོས་ནས་བཤད་ན་འཕོ་འགྱུར་ཧ་ཅང་ཆེན་པོ་ཞིག་ཡིན་པས། རྨི་ལམ་དང་མངོན་སུམ་གང་ཡིན་ལ་སྔར་བཞིན་ཐེ་ཚོམ་ཟ་བཞིན་ཡོད། ལུས་པོའི་སྟོད་སྨད་ཐམས་ཅད་རས་སྐྱ་བོས་གཡོགས་པའི་ལྕམ་ཧ་སི་ཐིར་པེ་རན་ནི་སྔར་བཞིན་སར་ཟགས་པའི་ཡལ་ག་ཆེན་པོ་དེའི་འགྲམ་དུ་འགྲེང་བསྡད་འདུག ཡལ་ག་དེ་སར་ཟགས་ནས་ལོ་མང་འདས་པའི་དབང་གིས་སྔོ་དྲེག་གིས་ཁྱབ་འདུག ཡལ་ག་ཆེན་པོ་དེས་གནོན་ཤུགས་ཆེན་པོ་འཁུར་བཞིན་པའི་མི་དེ་གཉིས་རང་གི་སྟེང་དུ་སྡོད་བཅུག་སྟེ། ཡུད་ཙམ་ལ་ལྷིང་འཇགས་དང་སེམས་གསོ་ཐོབ་པར་བྱས་སོང་། དུས་དེར། མུ་ཏིག་དཀར་ཆུང་གིས་ཀྱང་མ་བོས་མགྲོན་པོ་དེ་ཕྱིན་ཟིན་པ་མཐོང་སྟེ། གཅིག་ལྡིང་གཉིས་ལྡིང་གིས་ཨ་མའི་འགྲམ་དུ་བཅར་ཡོང་གིན་འདུག སྣང་ཚུལ་དེ་དག་ལ་གཞིགས་ན། ཆོས་དཔོན་དོགས་པ་སྐྱེ་དགོས་མ་མཆིས་ཏེ།
ཁོང་གིས་རྨི་ལམ་རྨི་བཞིན་མེད་པ་ཐག་གིས་ཆོད་དོ། །
།ཆོས་དཔོན་གྱིས་རང་གི་ཐེ་ཚོམ་སེལ་བའི་ཆེད་དུ། ལྕམ་ཧ་སི་ཐིར་པེ་རན་དང་མཉམ་དུ་བཀོད་པའི་འཆར་གཞི་ལ་ཕྱིར་དྲན་ཐེངས་གཅིག་བྱས། ཁོ་གཉིས་ཀྱིས་ཡང་ཡང་གྲོས་ཁ་བྱས་པའི་མཇུག་མཐའི་དོན་རྩ་རྡོག་རྡོག་ནི། མི་གྲངས་ཉུང་བའི་དབྱིན་ཀེ་ལན་གསར་མའི་གྲོང་རྡལ་ཡིན་ན་ཡང་འདྲ། མུ་མེད་ཐང་སྟོང་དུ་ཐར་ཐོར་གནས་པའི་དབྱིན་ཏི་ཨན་པའི་སྤྱིལ་བུ་ཡིན་ན་ཡང་འདྲ། ཡང་ན་མེ་གླིང་གི་ས་ཁུལ་གང་ཞིག་དང་བསྡུར་ན་ཡང་། ཁོ་གཉིས་རི་བོང་རྡོ་བརྫུས་ཀྱི་ཚུལ་དུ་ཁུ་སིམ་པོར་འཚོ་བ་བསྐྱལ་ས་ནི་ཕ་ཡུལ་གྱི་གྲོང་ཁྱེར་ཆེན་པོ་ཡག་གི་རེད་ཅེས་པ་དེའོ། ། དེའི་རྒྱུ་མཚན་ནི། གཅིག་ནས་ནགས་གསེབ་རི་ཁྲོད་ཀྱི་འཚོ་བར་དཀའ་ཚེགས་ཆེ་བས་ཆོས་དཔོན་གྱི་གཟུགས་པོས་ལྕོགས་དཀའ་བས་དང་། གཉིས་ནས་ཁོང་གི་སྐུ་ཡོན་ཆེན་པོ་དེ་དང་སྤྱོད་ལམ་ཡག་པོ་དེ་ཇི་ལྟར་ཤེས་རིག་དར་བའི་ཡུལ་ལུང་དུ་ཕྱིན་ཚེ་དེ་ལྟར་འཕྲིན་ལས་དར་བར་འགྱུར་བས་རེད། དེར་མ་ཟད། འཆར་གཞི་དེའི་རྒྱབ་རྟེན་རི་འདྲ་བ་ཞིག་ནི། ཏག་ཏག་གྲུ་གཟིངས་ཞིག་གྲུ་ཁར་འབྱོར་འདུག་པ་དེ་རེད། གྲུ་གཟིངས་དེ་ནི་དུས་རབས་དེར་ཧ་ཅང་རྒྱུན་མཐོང་ཡིན་པའི་འགྲུལ་སྐྱོད་གྲུ་གཟིངས་ཤིག་རེད། གྲུ་གཟིངས་དེ་རིགས་ནམ་རྒྱུན་རྒྱ་མཚོ་ཆེན་པོའི་སྟེང་ནས་རང་སྣང་གང་ཤར་གྱིས་ཤར་རྒྱུག་ནུབ་རྒྱུག་བྱེད་ཀྱིན་ཡོད། གྲུ་གཟིངས་དེ་ནི་ཉེ་ཆར་སེ་ཕན་གྱི་གྲུ་ཁ་ནས་འདི་གར་འབྱོར་བ་ཡིན་ཞིང་། ཉིན་གསུམ་གྱི་རྗེས་སུ་དབྱིན་ཀེ་ལན་གྱི་སྦེར་སི་ཏྲོ་གྲོང་ཁྱེར་ལ་འགྲོ་རྒྱུ་ཡིན་པ་རེད། ལྕམ་ཧ་སི་ཐིར་པེ་རན་གྱིས་རང་ཉིད་བུད་མེད་སྙིང་རྗེ་ཚོགས་པའི་དང་བླངས་པ་ཡིན་པའི་ངོས་ནས་གྲུ་དཔོན་དང་གྲུ་པ་ངོ་ཤེས་པར་བྱས་ཡོད་པས། ཁོ་ཚོ་གསུམ་པོར་གྲུ་ནང་ནས་སྡོད་ས་རག་ཐུབ་པར་ཐེ་ཚོམ་མེད། གཞན་ཡང་སྐབས་དེའི་སྤྱི་ཚོགས་ཁོར་ཡུག་གི་དབང་གིས། ལྐོག་ནས་ལས་ཀ་གང་ཞིག་སྒྲུབ་ཀྱང་གསང་རྒྱ་བྱ་བདེ་པོ་ཡོད་པ་དེ་ཡང་མཐུན་རྐྱེན་ཞིག་གོ །
ཆོས་དཔོན་གྱིས་ཧ་ཅང་དོ་སྣང་ཆེན་པོས་གྲུ་གཟིངས་ནམ་དུས་འགྲོ་རྒྱུ་ཡིན་མིན་སྐོར་ལྕམ་ཧ་སི་ཐིར་པེ་རན་ལ་ནན་འདྲི་བྱས་མྱོང་། ཉིན་དེ་ནས་བརྩིས་ཚེ། གྲུ་གཟིངས
འགྲོ་བའི་དུས་ནི་ཏག་ཏག་ཉིན་བཞི་པར་ཁེལ་འདུག སྐབས་ཐོག་དེར། ཆོས་དཔོན་དེམ་སི་དེ་ཡོབ་ལགས་ཀྱིས “རླུང་རྟ་རྒྱུག་པོ་བྱུང་སོང” ཞེས་ཆིག་ལབ་ཀྱང་བརྒྱབ་མྱོང་ཡོད།
ཁོང་གིས་དེ་ལྟར་བཤད་དོན་གྱི་རྒྱུ་མཚན་གང་ཡིན་རེ་ཞིག་འཆད་རྩིས་མེད་མོད་ཀྱང་།
ཀློག་པ་པོ་ཁྱེད་ཅག་ལ་གསང་དགོས་མ་མཆིས་པས་འཆད་པར་བྱའོ། ། དེ་ནི་དེ་ནས་བརྩིས་པའི་ཉིན་གསུམ་པར་ཁོང་གིས་འདེམ་བསྐོའི་དགའ་སྟོན་སྟེང་དུ་ཚོགས་བཤད་གནང་དགོས་ཡོད་པ་རེད། གོ་སྐབས་དེ་ནི་དབྱིན་ཀེ་ལན་གྱི་ཆོས་དཔོན་ཞིག་གི་ངོས་ནས་བཤད་ན་གཟི་བརྗིད་ཆེན་པོ་ཡིན་པས། རང་ཉིད་ཀྱི་ཆོས་དཔོན་གྱི་ལས་ཀ་མཇུག་སྒྲིལ་བ་ལ་དུས་སྐབས་དེ་ལས་ལེགས་པ་མེད་པར་འདོད་པས་སོ། །ཁོང་གི་སེམས་སུ། “མ་མཐའ་ཡང་ཁོ་ཚོས་བདག་གི་སྐོར་གླེང་དུས། ལས་ཀ་མགོ་མེད་མཇུག་མེད་དུ་བསྐྱུར་སོང་ཞེས་ལབ་རྒྱུ་མེད་པ་ཆགས་ཀྱི་རེད” ཅེས་དྲན། ཆོས་དཔོན་ཉམ་ཆུང་འདིས་རང་ཉིད་ལ་དེ
ལྟར་རེ་བ་ནན་མོ་བཟུང་ན་ཡང་། མཐའ་མཇུག་གཞན་གྱི་མགོ་སྐོར་འོག་ཏུ་ཚུད་པའི་མཇུག་འབྲས་དེ་འདྲ་བྱུང་བ་ནི་དངོས་གནས་ཕངས་སེམས་སྐྱེ་འོས་པ་ཞིག་རེད། གོང་དུ་ང་ཚོས་ཆོས་དཔོན་ཁོང་གི་གཤིས་ཀའི་སྟེང་ན་ཞན་ཆ་མང་པོ་ཡོད་ཚུལ་ལབ་མྱོང་ཞིང་རྗེས་སུ་ད་དུང་ཡང་ལབ་དགོས་འབྱུང་སྲིད་མོད། འོན་ཀྱང་། མི་ཞིག་གི་གཤིས་ཀའི་སྟེང་ན་ཞན་ཆ་ཇི་འདྲ་ཆེན་པོ་ཡོད་ན་ཡང་ཁོང་ལྟ་བུའི་གཉོམ་ཆུང་ཐབས་སྡུག་གི་ཚད་ལ་ལྷུང་མཁན་ཉུང་ཉུང་ཡིན་ངེས་རེད། གཅིག་བྱས་ན། ཁོང་གི་མི་གཞིའི་ནང་སྙིང་དེ་མི་མངོན་པའི་ནད་འབུ་ཕྲ་མོའི་ཚོགས་ཀྱིས་ཆེམ་ཆེམ་ཟོས་ཏེ་ཟད་ཚར་ཡོད་པ་ཡིན་སྲིད།
ཡང་ན། རྒྱུན་རིང་པོར་མངོན་ལྐོག་གཉིས་ནས་ངོ་གདོང་མི་འདྲ་བ་གཉིས་བསྟན་ཏེ་སྡོད་རྒྱུ་ནི་ཤིན་ཏུ་ཁག་པོ་ཡོད་པ་ཡིན་སྲིད་དེ། ནམ་ཞིག་གི་ཚེ་ན། མི་ལ་བསྟན་རྒྱུའི་ངོ་གདོང་དང་རང་ལ་བསྟན་རྒྱུའི་ངོ་གདོང་གཉིས་ལས་ཡང་སྙིང་གང་ཞིག་རང་གི་ངོ་གདོང་ངོ་མ་ཡིན་མིན་ཡང་རྩ་བ་ནས་ནོར་གྱིན་ཡོད་ཀྱང་སྲིད་དོ། །
ཆོས་དཔོན་དེམ་སི་དེ་ཡོབ་ལགས་ལྕམ་ཧ་སི་ཐིར་པེ་རན་དང་མཇལ་ནས་ཕྱིར་ལོག་དུས། སྤྲོ་སྣང་ཤུགས་ཆེན་པོ་རྒྱས་པའི་དབང་གིས་ཁོང་གི་ལུས་ཡོངས་སྔར་མེད་པའི་སྟོབས་ཤུགས་ཀྱིས་བརྟས་ཏེ་གོམ་ཞེང་ཆེན་པོས་གྲོང་རྡལ་གྱི་ཕྱོགས་སུ་ཕྱིན། ནགས་ཁྲོད་ཀྱི་ལམ་བུ་གྱ་གྱུ་དེ་ནི་སྔར་བས་ཀྱག་ཀྱོག་མང་ཞིང་འབུར་ཀོང་མི་སྙོམས་པའི་མི་མེད་ཀྱི་ས་སྟོང་ཞིག་ཡིན་ན་ཡང་། དེ་དག་བརྒྱུད་ནས་འགྲོ་དུས་ཐང་ཆད་པའི་སྣང་བ་ཅུང་ཟད་ཙམ་ཡང་མ་སྐྱེས། དུས་དེར། ཉིན་གཉིས་ཀྱི་སྔོན་ལ་ལམ་བུ་འདི་བརྒྱུད་དུས། ལུས་པོའི་ཤུགས་ཟད་ཅིང་དབུགས་གཏོང་ལེན་ཁག་པོ་བྱུང་ནས་གོམ་པ་གསུམ་རེའི་མཚམས་ནས་ངལ་གསོ་ཐེངས་རེ་བྱེད་བཞིན་ཕྱིན་པའི་ངང་ཚུལ་དབང་མེད་ཡིད་ལ་དྲན། ཁོང་གྲོང་རྡལ་གྱི་ཉེ་སར་བཅར་བ་དང་བསྟུན་ནས། མིག་ལམ་དུ་སྣང་བའི་དངོས་པོ་ཧ་ཅང་རྒྱུས་མངའ་ཅན་དེ་དག་གིས་སྔར་མེད་པའི་བག་ཆགས་གསར་བ་གསར་རྐྱང་དག་སྦྱིན་པར་བྱེད། མ་བརྟགས་པའི་ཉམས་སྣང་ཞིག་ལ། ཁོ་རང་གྲོང་རྡལ་དང་གྱེས་ནས་ལོ་འགའ་འགོར་སོང་བའི་སྣང་བ་བྱུང་། དོན་དངོས་སུ། གྲོང་རྡལ་ལ་འགྱུར་བ་གང་ཡང་བྱུང་མི་འདུག སྲང་ལམ་དང་། ཁང་ཁྱིམ་དང་། ལྕགས་རི་སོགས་གང་དང་ཅི་ཡང་སྔོན་མ་ནང་བཞིན་འགྱུར་མེད་དུ་གནས་འདུག དེ་ལྟ་ན་ཡང་། འགྱུར་བ་བྱུང་འདུག་སྙམ་པའི་གསར་བ་གསར་རྐྱང་གི་ཚོར་སྣང་དེ་དག་སྔར་བཞིན་ཁོང་གི་ཀླད་པའི་ནང་དུ་ཡལ་མེད་དུ་འཁོར་འཁོར་བྱེད། ཞིབ་ཏུ་བལྟས་ཚེ། ལམ་ཁ་ནས་ཐུག་པའི་གྲོང་མི་དག་ཀྱང་སྔོན་མ་དང་གཅིག་པ་གཅིག་རྐྱང་རེད། རྒས་རུ་ཕྱིན་མི་འདུག་ལ་ཇེ་གཞོན་དུའང་ཕྱིན་མི་འདུག རྒན་པོ་དག་གི་ཨག་ཚོམ་ཇེ་དཀར་དུ་སོང་མི་འདུག་ལ་ཁ་སང་གོག་སྟེ་འགྲོ་ཐུབ་ཙམ་གྱི་ཁྱེའུ་དེ་ཚོ་ལངས་ཏེ་འགྲོ་ཐུབ་ཀྱིན་ཡང་མི་འདུག དངོས་གནས་ཇི་ལྟར་བརྟགས་ཀྱང་འགྱུར་ལྡོག་གང་ཞིག་བྱུང་བའི་མངོན་རྟགས་ཕྲ་མོ་ཙམ་ཡང་རྙེད་ཐུབ་ཀྱིན་མི་འདུག དེ་ལྟ་ན་ཡང་། ཉམས་སྣང་དང་བག་ཆགས་ཀྱིས། ཆོས་དཔོན་རང་ཉིད་ལ་གྲོང་མི་དེ་ཚོ་རྦད་དེ་འགྱུར་འདུག་ཅེས་ཨུ་ཚུགས་མཐའ་སྐྱེལ་བྱེད་དོ། །མ་ཟད། ཁོང་ཆེས་རྒྱུས་མངའ་ཆེ་བའི་ཆོས་ཁང་གི་འགྲམ་དུ་བསླེབས་པ་ན། ཚོར་སྣང་ཁྱད་མཚར་དེ་ཤུགས་ཆེ་རུ་ཕྱིན་སོང་།
སྐབས་རེར་བལྟས་ཚེ། ཆོས་ཁང་གི་བཟོ་བཀོད་ནི་ཆེས་ཆ་མེད་རྒྱུས་མེད་ཅན་དུ་འགྱུར་ཞིང་། སྐབས་རེར་བལྟས་ན། ཡང་ཆེས་ཆ་ཡོད་རྒྱུས་ཡོད་ཅན་དུ་མངོན། ཆོས་དཔོན་དེམ་སི་དེ་ཡོབ་ལགས་ནི་དེ་ལྟའི་བག་ཆགས་མི་འདྲ་བ་གཉིས་ཀྱི་བར་ནས་སོམ་ཉིའི་ངང་དུ་གནས་པ་སྟེ། སྔོན་ཆད་མཐོང་བ་དེ་རྨི་ལམ་ཡིན་ནམ། ཡང་ན་ད་ལྟ་མཐོང་བཞིན་པ་འདི་རྨི་ལམ་རེད་དམ་ཞེས་རྨོངས་ཤིང་འཐོམས་ཏེ་ལུས་སོ། །
དེ་ལྟའི་སྣང་ཚུལ་དེ་ནི་ཕྱི་རོལ་ཡུལ་གྱི་འགྱུར་ལྡོག་ལས་བྱུང་བ་མ་ཡིན་པར་ལྟད་མོར་ལྟ་མཁན་རང་གི་ནང་སེམས་ཀྱི་འགྱུར་ལྡོག་ཆེན་པོ་ལས་བྱུང་བ་ཞིག་ཡིན་པ་མངོན་གསལ་རེད། ཆོས་དཔོན་རང་ཉིད་ཀྱི་འདོད་འདུན་དང་། ལྕམ་ཧ་སི་ཐིར་པེ་རན་གྱི་འདོད་འདུན་དང་། ཁོ་གཉིས་བར་གྱི་ལས་དབང་སྐྱོ་པོ་སྟེ། རྒྱུ་ཁྱད་པར་ཅན་དེ་གསུམ་གྱིས་ད་གཟོད་ཆོས་དཔོན་ལ་འཁྲུལ་སྣང་དེ་འདྲ་བསྐྱེད་པ་ཡིན་ངེས་རེད། མདོར་ན། གྲོང་རྡལ་ནི་སྔོན་མའི་གྲོང་རྡལ་དེ་རང་ཡིན་མོད། ནགས་གསེབ་ནས་ལོག་ཕེབས་པའི་ཆོས་དཔོན་ནི་སྔོན་མའི་ཆོས་དཔོན་དེ་ཉིད་མ་ཡིན་ནོ། །ད་ལྟ། ཁོང་གིས་ལམ་ཁར་ཐུག་པའི་གྲོང་མི་རྣམས་ལ་འདི་ལྟར་གསུང་ཆོག་ཆོག་ཡིན་ཏེ། “བདག་ནི་ཁྱོད་རང་ཚོའི་ཆོས་དཔོན་དེམ་སི་དེ་ཡོབ་མ་ཡིན་ནོ། །བདག་གིས་ཁོ་རང་ནགས་གསེབ་ནས་བཞག་ཚར་ཡོད་དོ། །ད་ལྟ་གསང་བའི་ལུང་ཤུར་ཆུང་ཆུང་ཞིག་གི་ནང་དུ། དྭངས་པའི་ཆུ་ཕྲན་ཆུང་ཆུང་ཞིག་གི་ངོགས་སུ། མཛེས་པའི་ཡལ་ག་ཆེན་པོ་ཞིག་གི་འགྲམ་དུ་ཡོད་དོ། །ཁྱེད་རང་ཚོ་ཆོས་དཔོན་འཚོལ་བར་རྒྱུགས་ཤིག ཁོང་གི་ཟུངས་ཟད་པའི་གཟུགས་པོ་དང་། སྐེམ་ཞིང་རིད་ལ་གཉེར་མས་ཁེབས་པའི་ཞལ་ངོ་རྣམས་གྱོན་གོས་རྙིང་པ་ནང་བཞིན་དེ་གར་དབྱུགས་ཡོད་དོ” ཞེས་པའོ། །གཅིག་བྱས་ན། ཁོང་གི་གྲོགས་པོ་དག་གིས “ཁྱེད་ནི་སྔོན་མའི་ཁྱེད་ཉིད་དོ” ཞེས་སྨྲ་བར་ངེས་ཀྱང་། དེ་ནི་ཁོ་ཚོས་མ་ཤེས་པ་ཁོ་ནར་ཟད་དོ། །
ཆོས་དཔོན་དེམ་སི་དེ་ཡོབ་ལགས་ཁྱིམ་དུ་ལོག་པའི་ལམ་བར་དུ། ཁོང་གིས་རང་ཉིད་ཀྱི་ནང་བསམ་བློའི་ཁྱབ་ཁོངས་སུ་འཕོ་འགྱུར་ཆེན་པོ་ཞིག་བྱུང་ཟིན་པའི་ཚུལ་དེར་བདེན་དཔང་གཞན་འགའ་ཞིག་ཀྱང་རྙེད་སོང་། འཕོ་འགྱུར་བྱུང་བའི་ངང་ཚུལ་ནི་དུས་འགྱུར་ཆེན་པོ་ཐེངས་ཤིག་གིས་རྒྱལ་རབས་གང་ཞིག་གསར་རྙིང་བརྗེས་པ་ནང་བཞིན་འདུག་ཅེས་པ་ལས་དཔེ་རུ་འགོད་བྱ་གཞན་ཞིག་རྙེད་ཁག་པོ་རེད། ཁོང་གིས་གོམ་པ་གང་རེ་སྤོ་བའི་མཚམས་ནས། དོན་དག་བསྟན་བཤིག་ཚ་པོ་ཅི་ཞིག་བྱ་འདོད་ཆེན་པོ་འབྱུང་ཞིང་། འདོད་འདུན་དེ་དག་ནི་བསམ་བཞིན་དང་བསམ་བཞིན་མ་ཡིན་པའི་ངང་ལ་འབྱུང་གིན་ཡོད། དཔེར་ན། ལམ་བར་དུ་ཆོས་ཁང་ནང་གི་ལས་སྣ་བ་བགྲེས་སོང་ཞིག་དང་འཕྲད་དུས་ལྟ་བུ་རེད། བགྲེས་སོང་དེས་ཕྱོགས་གཅིག་ནས་ཕ་རྒན་ལྟ་བུའི་བྱམས་བརྩེའི་འཛུམ་མདངས་འཁྱེར་ཞིང་། ཕྱོགས་གཅིག་ནས་དད་པ་དང་གུས་ཞབས་ཆེན་པོའི་རྣམ་འགྱུར་མངོན་ནས་ཁོང་ལ་བདེ་འཚམས་ཞུས། དགུང་ལོ་ཤིན་ཏུ་མཐོ་ཡང་སྤྱི་ཚོགས་གོ་གནས་ཅུང་དམའ་བའི་རྒན་པ་ཞིག་གིས་གོ་གནས་དང་ཡོན་ཏན་རང་ལས་མཐོ་བའི་གཞོན་པ་ཞིག་ལ་གུས་ཞབས་དེ་འདྲ་བྱེད་པ་ནི་སྤྱོད་བཟང་གི་མ་དཔེ་འབའ་ཞིག་གོ །ཆོས་དཔོན་དེམ་སི་དེ་ཡོབ་དང་སྐྲ་ལོ་དུང་ལྟར་དཀར་བའི་ལས་སྣ་བ་བགྲེས་སོང་གཉིས་སྐར་མ་འགའི་ནང་དུ་ཁ་བརྡ་བྱེད་པའི་ཡུན་ལ། ཆོས་དཔོན་གྱིས་འབད་པ་ཆེན་པོས་རང་ཉིད་ལ་ཚོད་འཛིན་གང་ཐུབ་བྱས་པས་ད་གཟོད་ལྷ་བཤོས་སྐོར་ལ་དགག་པའི་བསྟན་བཤིག་གི་སྐད་ཆ་ངག་ལས་མ་ཤོར་ཙམ་བྱུང་། དུས་དེར། ཁོང་ལ་དངངས་འདར་ཡང་ཡང་ཤོར་ཞིང་ཞལ་ངོ་ཐལ་མདོག་ཏུ་གྱུར་སོང་། རང་གི་ལྕེ་ལེབ་ཀྱིས་རང་ཉིད་ཀྱི་ཁར་མ་མཉན་པར་སྐད་ཆ་གང་བྱུང་འཆད་ཡོང་སྙམ་ནས་ཞེད་སྣང་ཆེན་པོ་སྐྱེས། དེ་ལྟའི་ཞེད་སྣང་ད་དུང་མ་ཡལ་གོང་དུ་སེམས་སུ་འདི་སྙམ་དུ། སྐད་ཆ་དེ་འདྲ་བགྲེས་སོང་ཁོང་གིས་ཐོས་ཚེ་སྐྲག་སྟེ་བླ་འཁྱམས་པར་འགྱུར་ཡང་སྲིད་སྙམ་མ་ཐག་ཅུང་ཙམ་མིན་ན་གད་མོ་ཤོར་སོང་།
དེ་མིན་ད་དུང་དེ་དང་འདྲ་བའི་གནས་ཚུལ་གཞན་ཞིག་བྱུང་བ་ནི། ཆོས་དཔོན་དེམ་སི་དེ་ཡོབ་ལགས་མུ་མཐུད་ཁྱིམ་ལ་ལོག་འགྲོ་དུས། ཆོས་ཚོགས་ཁྲོད་ཀྱི་ལོ་ན་ཆེས་བགྲེས་པའི་ཆོས་གྲོགས་རྒན་མོ་དེ་དང་ཕྲད་སོང་། དབུལ་ཞིང་ཕོངས་ལ་ཁེར་ཧྲེང་ངེར་ལུས་པའི་རྒན་མོ་དེའི་སེམས་ཁོང་ནི་དུར་བྱང་ཀེར་ཀེར་བྱེད་པའི་དུར་ཁྲོད་དང་ཀུན་ནས་མཚུངས་ཏེ། འདས་ནས་ལོ་མང་ཕྱིན་པའི་ཁྱོ་ག་དང་། རྐྱེན་ལམ་དུ་ཕྱིན་པའི་བུ་ཕྲུག་རྣམས་དང་། གྲོགས་པོ་འདས་པོ་རྣམས་དང་འབྲེལ་བའི་ཕྱིར་དྲན་ཁོ་ནས་ཡོངས་སུ་ཁེངས་ཡོད་པས་སོ། ། མ་གཞི་བྱས་ན། དེ་དག་ཡོད་ཚད་སྡུག་བསྔལ་གྱི་རྒྱུ་འབའ་ཞིག་ཡིན་ན་ཡང་།
ལོ་ངོ་སུམ་ཅུ་རྩ་གྲངས་རིང་ལ་མོ་རང་གིས་འབད་འབུངས་ཆེན་པོས་ཆོས་ཀྱི་བྱིན་རླབས་རང་རྒྱུད་ལ་བླངས་པའི་སྐུ་དྲིན་གྱིས། མོའི་སེམས་ཁོང་གི་སྡུག་བསྔལ་བའི་ཕྱིར་དྲན་དེ་དག་ཐམས་ཅད་གཟབ་ནན་དང་ལྡན་པའི་བདེ་སྐྱིད་ཅིག་ཏུ་གྱུར་ཡོད། ཆོས་དཔོན་དེམ་སི་དེ་ཡོབ་ལགས་ཀྱིས་མོ་རང་ཆོས་གྲོགས་སུ་བསྒྱུར་བའི་ཉིན་དེ་ནས་བཟུང་། ཆོས་དཔོན་གྱི་ཞལ་མཇལ་བའི་དུས་སུ་ད་གཟོད་མོར་སེམས་གསོ་ཡག་ཤོས་ཐོབ་ཐུབ་ཀྱིན་ཡོད། དེ་བས། དུས་ཆད་བྱས་མིན་གང་ལྟར་ཡང་རང་གི་ཆོས་དཔོན་གྱི་ཞལ་མཇལ་བར་རེ་ཞིང་།
ཞལ་སྒྲོས་པད་མའི་འདབ་མ་ལྟ་བུ་ལས་འོངས་པའི་ལྷའི་སྒྲ་དབྱངས་ལྟ་བུའི་ལེགས་བཤད་མངར་མོས་རྣ་བའི་བུ་ག་བརྒྱུད་དེ་རྨོངས་པའི་སེམས་རྒྱུད་བརླན་པར་རེ་བ་ཆེན་པོ་བྱེད་ཀྱིན་ཡོད། དེ་ལྟ་ན་ཡང་། ཐེངས་དེར་ཆོས་དཔོན་དེམ་སི་དེ་ཡོབ་ལགས་ཀྱིས་རྒན་མོའི་རྣ་རྩར་ཅི་ཞིག་འཆད་པར་རྩོམ་དུས། ཁོང་གི་སེམས་ཁོང་ལ་གདོན་འདྲེ་ཞུགས་པ་ལྟར་གསུང་རབ་བསྟན་བཅོས་ཁྲོད་ཀྱི་ལེགས་བཤད་རྐང་གཅིག་ཀྱང་མི་དྲན་པར་གྱུར་ཏེ། རྣམ་ཤེས་རྟག་པར་སྨྲ་བའི་ལྟ་གྲུབ་ལ་དགག་གཞག་བྱེད་པའི་ཚིག་ཉུང་དོན་འདུས་ཀྱི་དཔྱད་བརྗོད་ཐུང་ངུ་ཞིག་ཞལ་ནས་ཐོལ་གྱིས་སྨྲས་སོ། །དཔྱད་བརྗོད་ཐུང་ངུ་དེའི་གོ་དོན་གང་ཡིན་ཆོས་གྲོགས་རྒན་མོ་དེས་གསལ་བོར་གོ་ཡོད་པའི་དབང་དུ་བཏང་ན། མོ་རང་ནི་དུག་འཐུང་བ་ཇི་བཞིན་དེ་མ་ཐག་ས་ལ་འགྱེལ་ཏེ་འཆི་བར་ངེས། དོན་དངོས་སུ། རྒན་མོར་སྐད་ཆ་གང་ཞིག་ཇི་ལྟར་བཤད་པའི་ཚུལ་ཆོས་དཔོན་རང་ཉིད་ཀྱིས་ཀྱང་ཤེས་ཀྱིན་མེད།
ཐ་ན་ཕྱིས་སུ་ཇི་ལྟར་དྲན་གསོས་ཀྱང་དྲན་རྒྱུ་མ་བྱུང་། ཕལ་ཆེར། ཆོས་དཔོན་གྱི་སྐད་ཆར་མགོ་མཇུག་གོ་རིམ་མེད་པའི་དབང་གིས་རྒན་མོས་ནང་དོན་ངོ་མ་གང་ཡིན་མ་གོ་བ་ཡིན་ངེས། གཅིག་བྱས་ན་དཀོན་མཆོག་གིས་སྐད་ཆའི་ནང་དོན་གཞན་དུ་བསྒྱུར་བ་ཡིན་ཡང་སྲིད། གང་ལྟར། ཆོས་དཔོན་གྱིས་ཕྱི་མིག་ལྟ་དུས། རྒན་མོ་དེ་ཚིམ་སྣང་ཆེན་པོས་མྱོས་འདུག རྒས་གཉེར་མངོན་པའི་སྐྱ་ཤུར་ཤུར་གྱི་ངོ་གདོང་ནི་དག་པའི་ཞིང་གི་འོད་སྣང་ཐོབ་པ་ལྟ་བུའི་འཛུམ་མདངས་ཀྱིས་ཡོངས་སུ་ཁེངས་ནས་འདུག་གོ །
དེར་མཐུད་ནས་དེ་ལྟའི་གནས་ཚུལ་གསུམ་པ་བྱུང་བ་སྟེ། ཆོས་གྲོགས་རྒན་མོར་གྱེས་ནས་ཅང་མ་འགོར་བར་ཆོས་ཚོགས་ཁྲོད་ལོ་ན་ཆེས་གཞོན་པའི་ཆོས་གྲོགས་གཞོན་ནུ་མ་དེ་དང་ཕྲད། གཞོན་ནུ་མ་དེ་ནི་མི་རིང་བའི་སྔོན་ལ་ཆོས་དཔོན་དེམ་སི་དེ་ཡོབ་ཀྱིས་ངལ་གསོའི་ཉིན་མོར་གསུང་བའི་ཚོགས་བཤད་ལ་ཉན་རྗེས་གཞི་ནས་བློ་ཁ་ཡེ་ཤུའི་ཆོས་ལུགས་ལ་འཁོར་བ་ཞིག་ཡིན། མོས་སྐབས་འཕྲལ་གྱི་འདོད་ཡོན་བློས་བཏང་སྟེ་གཏན་གྱི་བདེ་བ་དོན་དུ་གཉེར་རྒྱུའི་བློ་ཐག་གཙང་བཅད་བྱས་ཚར་ཡོད། ནམ་རྒྱུན་སྤྱི་ཚོགས་ཁོར་ཡུག་སྡུག་བསྔལ་གྱི་མུན་པས་ཁྱབ་དུས་སུ། མོའི་འདོད་འདུན་དེ་སྔར་བས་ཇེ་གསལ་དུ་གྱུར་ཏེ་མུན་པའི་ཀློང་ཆེན་པོ་དེ་རེ་བའི་འོད་སྣང་གིས་གསལ་བར་བྱེད། མཛེས་ཤིང་སྡུག་ལ་འཇིག་རྟེན་ཆོས་ཀྱིས་མ་གོས་པའི་བུ་མོ་དེ་ནི་དག་པའི་ཞིང་ན་བཞད་པའི་ལུག་མཉེ་མེ་ཏོག་རྐང་གཅིག་དང་ཀུན་ནས་འདྲ། མོས་རང་གི་ཆུ་སྐྱེས་པདྨ་ལྟ་བའི་དྭངས་གཙང་གི་སེམས་པའི་ཕོ་བྲང་དུ་ཆོས་དཔོན་དེམ་སི་དེ་ཡོབ་ལགས་ཀྱི་སྐུ་བརྙན་ཁོ་ན་བཞུགས་སུ་གསོལ་ཞིང་། བརྩེ་དུང་གི་དྲོད་ཁོལ་དང་ཆོས་ཀྱི་དད་འདུན་གཉིས་འོ་ཆུ་བཞིན་དབྱེར་མེད་འདྲེས་ཡོད་པའི་ཚུལ་དེ་ཆོས་དཔོན་ཁོང་གི་སེམས་སུ་གསལ་ཐིང་ཐིང་ཡིན།
ཡིན་ཡང་ཉིན་དེར། གདོན་འདྲེ་ཞེ་གནག་ཅིག་གིས་མོ་རང་ཨ་མའི་འཁྲིས་ནས་འཁྲིད་ཡོང་སྟེ། བསླུ་བྲིད་དྲག་པོའི་དབང་གིས་མགོ་བོ་ཀུན་ནས་འཁྲུགས་ཡོད་པའི་ཆོས་དཔོན་དེམ་སི་དེ་ཡོབ་ལ་ཐུག་ཏུ་བཅུག་པ་ཐག་གིས་ཆོད། བུ་མོ་དེ་ཉེ་བར་བཅར་བ་དང་བསྟུན་ནས། གདོན་འདྲེ་ཞེ་གནག་དེས་ཆོས་དཔོན་ལ་བུ་མོ་དེའི་སེམས་ཀྱི་གཤིན་སར་དུག་གི་ས་བོན་ཞིག་གཡུགས་པར་བསྐུལ་ཞིང་། མི་རིང་བར་དུག་གི་རྩ་བ་ཚུགས་ཤིང་རྩེ་མོ་རྒྱས་ངེས་པའི་ལུང་བསྟན་ཀྱང་གནང་ཡོད་ངེས། ཆོས་དཔོན་གྱིས་རང་ཉིད་ལ་ཤིན་ཏུ་དད་པའི་ན་ཆུང་མ་དེ་གང་འདོད་ཁ་ལོ་བསྒྱུར་ཆོག་པ་གསལ་བོར་ཤེས་ཡོད། མིག་ལོག་ཅིག་བལྟས་པས་ཀྱང་མོའི་སེམས་པ་ཐལ་བར་བསྲེག་ཐུབ་ཅིང་། སྐད་ཆ་ཚིག་གཅིག་ལབ་པས་ཀྱང་མོར་དཀར་ནག་གོ་ལྡོག་བྱ་རུ་འཇུག་ནུས། ཁོང་གི་སེམས་སུ་མི་དྲན་དགུ་དྲན་བྱས་མཐར། ཁོས་བུ་མོ་དེ་མ་མཐོང་ཁུལ་བྱས་ནས་ན་བཟའ་ནག་པོས་མགོ་བོ་བཏུམས་ཏེ་འཚབ་འཚུབ་ཀྱིས་ཕྱིན། ཤུལ་དུ་ལུས་པའི་ཆོས་གྲོགས་ན་ཆུང་མ་དེར་ཅི་ཡིན་འདི་ཡིན་མི་ཤེས་པའི་གབ་ཚིག་ཅིག་བཞག་སྟེ་ཕྱིན། བུ་མོ་དེས་རང་ཉིད་ཀྱི་སྤྱོད་ལམ་ཉེས་པས་སྦགས་མིན་ལ་ཇི་ལྟར་བརྟགས་ཤིང་དཔྱད་ན་ཡང་། ཆོས་དཔོན་གྱིས་དེ་ལྟར་གནང་དགོས་པའི་ཉེས་སྐྱོན་ཕྲ་མོ་ཙམ་ཡང་རྙེད་པར་མ་གྱུར། དེ་ལྟ་ན་ཡང་། སྙིང་རྗེ་བའི་བུ་མོ་དེས་ཐབས་བརྒྱ་ཇུས་སྟོང་གིས་ཉེས་སྐྱོན་གང་ཞིག་རྟོག་བཟོ་བྱས་ཏེ་རང་ཉིད་ལ་ལེ་བདའ་བྱས། ཕྱི་ཉིན་ཞོགས་པར་མལ་ལས་ལངས་དུས། ངུས་དྲགས་ཏེ་མིག་གཉིས་ཀྱང་སྐྲངས་འདུག་སྐད་དོ། །
དེར་མཐུད་ནས། ཆོས་དཔོན་གྱིས་དེ་ལས་ཀྱང་དགོད་བྲོ་ལ་ངོ་གནོང་འོས་པའི་ལས་ཀ་ཞིག་བྱ་གྲབས་བྱས་པ་སྟེ། ལམ་འགྲམ་དུ་རྩེད་མོར་གཡེང་བའི་དྭངས་གཙང་ཆོས་ལུགས་པའི་ཕྲུ་གུ་ཆུང་ཆུང་དེ་དག་གི་འཁྲིས་སུ་ཕྱིན་ཏེ། ཁོ་ཚོར་སྐད་ཆ་བཙོག་པ་ཁ་ཤས་བསླབས་འདོད་པ་དེའོ། །ལས་ཀ་དེའི་རིགས་ནི་རང་གི་ལུས་ལ་གཡོགས་པའི་ཆོས་པའི་ན་བཟའ་ནག་པོ་དེ་དང་ཤིན་ཏུ་མི་འཚམས་པ་ཐོལ་གྱིས་དྲན་པས་རང་ཚོད་འཛིན་ཐུབ་ཙམ་བྱུང་། དེར་མཐུད་ནས། ཁོང་ར་བཟི་བའི་གྲུ་པ་ཞིག་དང་ཕྲད་བྱུང་། གྲུ་པ་དེ་ནི་སེ་ཕན་ནས་ཡོང་བའི་གྲུ་གཟིངས་དེའི་སྟེང་གི་ཡིན་འདུག སྐབས་དེར། ཆོས་དཔོན་དེམ་སི་དེ་ཡོབ་ལགས་ཀྱིས་དཔའ་ངར་ཆེན་པོས་ལས་ཀ་བསྟན་བཤིག་ཚ་པོ་ཁ་ཤས་བསྒྲུབས་ཚར་ཡོད་པས་སེམས་སུ་འདི་སྙམ་དུ། མ་མཐའ་ཡང་ལུས་ཡོངས་སྣུམ་དྲེག་གིས་ཁྱབ་པའི་གྲུ་པ་དེ་དང་ལག་འཇུས་བྱས་ཏེ། ཁོ་ཚོ་དང་འདྲ་བར་སྐད་ཆ་བཙོག་པ་འགའ་བཤད་ནས་ལྷ་ལ་དམོད་མོ་བཏང་ན་སྐྱིད་མདོག་ཁ་པོ་རེད་བསམས་སོ། །ཡིན་ཡང་། སྟབས་ཡག་ནས་ཀུན་སློང་གདུག་པ་ཅན་དེ་ལག་ལེན་དུ་བསྟར་མ་སོང་། དེ་ནི་ཀུན་སྤྱོད་ཀྱི་ཚད་གཞི་གང་ཞིག་གིས་བྱར་མ་བཅུག་པ་ཞིག་མིན་པར། ཁོང་གི་སྐྱེས་ཐོབ་ཀྱི་ངང་གཤིས་འཇམ་པོ་དང་སྦྱངས་ཐོབ་ཀྱི་ཆོས་ཀྱི་སྤྱོད་ལམ་གཉིས་ཀྱིས་ཀུན་སློང་ངན་པ་དེ་བཀག་པས་རེད་དོ། །
“བདག་སེམས་ཡང་སྙིང་ཅི་ཞིག་གིས་བརླམས་པ་རེད་དམ།” མཇུག་མཐར། ཆོས་དཔོན་གཞུང་ལམ་གྱི་དཀྱིལ་དབུས་སུ་འགྲེང་སྟེ། ལག་པས་དཔྲལ་བར་གཞུ་བཞིན་དེ་ལྟར་ཆིག་ལབ་བརྒྱབ་ཅིང་། “ང་སྨྱོས་པ་མིན་ནམ། ཡང་ན་ངའི་ཁོག་ལ་གདོན་ཞུགས་ཡོད་དམ། སྔོན་ཏག་ཏག་ལ་ནགས་ཁྲོད་ནས་གདོན་འདྲེ་དང་གན་ཆིངས་བཞག་པ་ཡིན་ནམ།
གན་ཆིངས་སྟེང་དུ་རང་མིང་ཁྲག་གིས་བྲིས་ཚར་བ་རེད་དམ། ད་ལྟ་གདོན་འདྲེ་ཡིས་གན་ཆིངས་ལྟར་བདག་གི་ཀུན་སློང་ལ་ཁ་ལོ་བྱེད་བཞིན་ཡོད་དམ” ཞེས་སྐད་ཤོར།
བཤད་རྒྱུན་ལྟར་ན། ཏག་ཏག་ཆོས་དཔོན་དེམ་སི་དེ་ཡོབ་ལགས་ཀྱིས་ལག་པས་རང་གི་དཔྲལ་བར་གཞུ་བཞིན་པའི་སྒང་ལ། གསོན་འདྲེ་ལྟ་བུའི་རྒན་མོ་ཧེ་པིན་སི་དང་གདོང་ཐུག་བརྒྱབ་པར་གྲགས། མོས་མགོ་ལ་ཞྭ་མོ་མཐོན་པོ་གྱོན་ཞིང་ལུས་ལ་ཕྱུ་པ་རིང་པོ་གྱོན་ཏེ་ཡིན་མདོག་མདོག་གིས་སྐྱོད་བཞིན་པའི་ངང་ལ་། ཆོས་དཔོན་གྱི་བསམ་དོན་རྟོགས་སོང་བ་ལྟར་གློ་བུར་དུ་སྐྱོད་མཚམས་བཞག་སྟེ་མིག་ཅེ་རེར་ཚུར་ལྟ་ཞིང་ཁོང་འཛུམ་ཤིག་ཤིག་བྱེད། མ་ཟད། ནམ་རྒྱུན་ཆོས་དཔོན་དང་སྐད་ཆ་བཤད་མྱོང་མེད་ན་ཡང་། ཉིན་དེར་ཅི་ཡིན་མེད་པར་སྐད་ཆ་བཤད་བྱུང་སྐད།
“བཀུར་བར་འོས་པའི་སྐུ་ཞབས་ལགས། ཁྱེད་རང་ནགས་ཁྲོད་དུ་ཕེབས་པ་ཡིན་ནམ། ཐེངས་རྗེས་མར་ཕེབས་དུས་ངེས་པར་ང་ལ་བརྡ་ཞིག་བསྐྱལ་རོགས། ཁྱེད་དང་མཉམ་པོར་འགྲོ་རྒྱུ་བྱུང་ན་གཟི་བརྗིད་རང་རེད། བདག་གིས་ཁ་ཕོ་བཤད་པ་མིན། བདག་གིས་སྐད་ཆ་སྙན་མོ་ཚིག་གཅིག་འཆད་ཚེ། ནགས་ཁྲོད་ཀྱི་དབང་ཤེད་ཅན་དེས་ཁྱེད་ལ་ངོ་སོ་སྤྲོད་ཐག་ཆོད་ཡིན། མ་ཟད་སྣེ་ལེན་གཟབ་ཅིང་རྒྱས་པ་གནང་གི་རེད།” མོས་ཞྭ་མོ་མཐོན་པོ་གྱོན་པའི་མགོ་བོ་ལྡེམ་ལྡེམ་གྱིས་དེ་སྐད་བཤད་བྱུང་སྐད།
“ལྕམ་སྐུ་ཞབས་ལགས། དངོས་གནས་བཤད་ན། བདག་གིས་ཁྱེད་ཀྱི་སྐད་ཆའི་ནང་དོན་ཧ་གོ་མ་སོང་། ངས་མནའ་སྐྱེལ་ཆོག བདག་ནགས་ཁྲོད་དུ་འགྲོ་དོན་ནི་ཁྱེད་ཀྱིས་བཤད་པའི་དབང་ཤེད་ཅན་ཟེར་མཁན་དེ་འཚོལ་དུ་ཕྱིན་པ་གཏན་ནས་མིན་ལ།
སླད་མར་ཡང་འཚོལ་འདོད་ཡེ་ནས་མེད། བདག་ནི་དད་འདུན་རྣམ་དག་གི་ཆོས་གྲོགས་དམ་པ་ཞིག་ལ་མཇལ་འཕྲད་དུ་ཕྱིན་པ་ཡིན། ཁོང་གིས་ཕྱི་རོལ་མུ་སྟེགས་པས་རྒྱུད་བརླམས་པའི་གདུལ་བྱ་མང་པོའི་བློ་ཁ་ཆོས་ལ་བསྒྱུར་བར་རྟེན་འབྲེལ་ཞུ་རུ་ཕྱིན་པ་ཡིན།” ཆོས་དཔོན་གྱིས་གཟབ་ནན་ཆེན་པོའི་གུས་འདུད་ཅིག་དང་ལྷན་དུ་དེ་སྐད་ལན་བཏབ། རྒན་མོ་དེའི་སྤྱི་ཚོགས་གོ་གནས་དང་ཆོས་དཔོན་རང་ངོས་ཀྱི་བློ་སྦྱོང་མཐོན་པོ་གང་གི་ཆ་ནས་བཤད་ན་ཡང་། ཆོས་དཔོན་གྱི་བྱེད་སྟངས་དེ་ནི་འོས་ཤིང་འཚམས་པ་ཞིག་རེད།
“ཧ་ཧ་ཧ། རེད། རེད། ཉིན་མོ་ཁྲོམ་ནས་སྐད་ཆ་དེ་ལྟར་འཆད་འོས། ཁྱེད་ཀྱི་བཤད
སྟངས་ལ་བལྟས་ན་དངོས་གནས་གོམས་བྱང་ཅན་ཞིག་དང་འདྲ་པོ་འདུག ཡིན་ཡང་།
མཚན་མོར་བསླེབ་ཚེ་ངེད་ཅག་གིས་ནགས་ཁྲོད་ནས་སེམས་གཏམ་ལབ་ཆོག་གི་རེད།” མོས་གད་མོ་དང་བཅས་དེ་ལྟར་བཤད་ཅིང་། ད་དུང་བཤད་ཞོར་དུ་ཆོས་དཔོན་གྱི་ཕྱོགས་སུ་མགོ་ལྕོག་ལྡེམ་ལྡེམ་བྱེད།
རྒན་མོ་ཧེ་པིན་སི་ཡིས་དེ་ལྟར་བཤད་ཚར་རྗེས། སྒམ་མདོག་ཁ་པོའི་ཉམས་ཤིག་བསྟན་ཏེ་ཕར་ཕྱིན་སོང་། ཡིན་ཡང་ད་དུང་ཀེམ་འཛུམ་ཤིག་ཤིག་གིས་ཕྱི་མིག་ཡང་ཡང་ལྟ་བར་བྱེད། ཕར་བལྟས་ཚོད་ཀྱིས་ཆོས་དཔོན་དང་ཁོ་གཉིས་བར་ལ་གསང་བའི་འབྲེལ་བ་གང་ཞིག་ཡོད་པ་ལྟར་སྣང་སྐད་དོ། །
“བདག་གིས་དངོས་གནས་རང་ཉིད་གདོན་འདྲེ་ལ་སྤྲད་ཟིན་པ་ཡིན་ནམ། མི་རྣམས་ཀྱིས་བཤད་པ་ལྟར་ན། རྒན་མོ་ཧེ་པིན་སི་ཡིས་གདོན་འདྲེ་རང་གི་སྐྱབས་དང་མགོན་དུ་བསྟེན་ཡོད་རབས་ཟེར།” ཆོས་དཔོན་གྱིས་དེ་ལྟར་བསམས།
རླུང་རྟ་རྒུད་པའི་ཆོས་དཔོན་ཁོང་གིས་ཀྱང་དེ་དང་ཆ་འདྲ་བའི་ལས་ཤིག་སྒྲུབ་བཞིན་ཡོད་དེ། བདེ་སྐྱིད་འཐོབ་འདོད་ཀྱི་སྒྱུ་མའི་རྨི་ལམ་མཚར་པོ་དེའི་བསླུ་བྲིད་ཀྱི་དབང་གིས་སྡིག་ཉེས་ཆེན་པོ་ཡིན་པ་ཤེས་བཞིན་དུ་དེ་ལ་རྐང་བཙུགས་ནས་འཇུག་གིན་ཡོད་པ་མིན་ནམ། དེ་ནི་དེ་སྔོན་ཡིན་ན་ཁོང་གིས་ཡེ་ནས་བསྒྲུབ་མ་མྱོང་ཞིང་ཁྱོན་ནས་བསྒྲུབ་མི་སྲིད་པ་ཞིག་ཡིན། བཀྲ་མི་ཤིས་པའི་ཀུན་སློང་དེ་ནི་འགོ་བའི་ནད་ཡམས་བཞིན་ཁོང་གི་ཀུན་སྤྱོད་ཀྱི་ཕྱི་ནང་གསང་གསུམ་ཀུན་ལ་ཁྱབ་སྟེ། དགེ་སེམས་རྩ་ལག་དང་བཅས་པ་འཐོམ་མེར་བསྒྲིབས་པ་དང་། སྡིག་ཏོའི་བསམ་པ་མཐའ་དག་དཀྲོགས་ཤིང་སད་པར་བྱེད་དོ། །ཁྱད་གསོད་དང་གནག་སེམས་སོགས་རྒྱུ་མེད་རྐྱེན་མེད་ཀྱི་ཀུན་སློང་ངན་པའི་ཚོགས་ཐོལ་གྱིས་ལངས་ཡོང་སྟེ་དགེ་བའི་རྩ་བ་མཐའ་དག་གཞོམ་པར་རྩོམ་པའི་ཚུལ་དེས། ཕྱོགས་གཅིག་ནས་ཁོང་ལ་ཞེད་སྣང་བསྐྱེད་ན་ཡང་། ཕྱོགས་གཞན་ཞིག་ནས་ཁོང་ལ་བསླུ་བྲིད་གཏོང་བཞིན་ཡོད། གལ་སྲིད། ཁོང་དང་རྒན་མོ་ཧེ་པིན་སི་གཉིས་ཀྱི་སྟེས་དབང་གི་ཐུག་ཕྲད་དེ་ནི་ཟེར་སྒྲོས་ཙམ་མ་ཡིན་པར་དོན་དངོས་ཡིན་ཚེ།
ཁོང་སྔར་ནས་གདོན་འདྲེ་སྡིག་ཏོ་ཅན་གྱི་འཇིག་རྟེན་དང་ངན་པ་ལག་སྦྲེལ་བྱས་ཟིན་ཡོད་པ་གདོན་མི་ཟའོ། །
སྐབས་དེར། ཆོས་དཔོན་དེམ་སི་དེ་ཡོབ་ལགས་དུར་ཁྲོད་ཀྱི་ཟུར་དུ་ཡོད་པའི་གཟིམ་ཁང་དུ་འབྱོར་སོང་། ཁོང་མགྱོགས་པོར་སྐས་ལ་འཛེགས་ཏེ་དཔེ་ཁང་དུ་ཡིབ་ནས་བསྡད་སོང་། བདེ་འཇགས་ཀྱི་དཔེ་ཁང་དུ་འཛུལ་རྗེས། སེམས་སུ་དགའ་སྤྲོ་སྔར་མེད་པ་ཞིག་སྐྱེས། རྒྱུ་མཚན་ནི། གནས་དེ་རུ་རང་ཉིད་ལ་ཁ་ལོ་བྱེད་པའི་ཀུན་སློང་བསྟན་བཤིག་ཚ་པོ་དེ་དག་གཞི་ནས་གྲོང་མིས་མཐོང་མི་སྲིད་པས་རེད། ཡུན་རིང་འདྲིས་ལོབས་སུ་སོང་ཡོད་པའི་ཁང་མིག་དེའི་བཀོད་པར་མིག་བཤེར་ཙམ་བྱས་པ་ན། དཔེ་དེབ་དང་། སྒེའུ་ཁུང་དང་།
མེ་ཐབ་སོགས་རེ་རེ་བཞིན་མིག་ལམ་དུ་མངོན་བྱུང་ན་ཡང་། ནགས་ཚལ་ནས་ཁྱིམ་དུ་ལོག་པའི་ལམ་ཁ་ཧྲིལ་པོར་ཁོང་གི་འདུ་ཤེས་ལ་ཁ་ལོ་བྱེད་མཁན་ཀུན་སློང་བསྟན་བཤིག་ཚ་པོ་དེ་དག་སྔར་བཞིན་ཡལ་མི་འདུག ཁང་མིག་འདི་རུ། ཁོང་གིས་དཔེ་ཀློག་རྩོམ་འབྲིའི་ཕྱག་ལས་གནང་མྱོང་ཞིང་། སྨྱུང་གནས་ཀྱིས་མཚན་བསྐྱལ་དྲགས་ཏེ་རང་ཉིད་ཤི་མིན་རོ་མིན་ཡང་བཟོས་མྱོང་། ཁང་མིག་དེ་རུ། ཁོང་གིས་སྐྱེ་འགྲོའི་དོན་དུ་གསོལ་བ་ཕུར་ཚུགས
སུ་བཏབ་མྱོང་ཞིང་། ནོངས་འགྱོད་ཀྱི་མནར་གཅོད་མི་བཟད་པའང་མྱངས་མྱོང་། 《ཡེ་ཤུའི་གསུང་རབ》ཀྱི་དེབ་སྤུས་ལེགས་མ་དེ་སྔར་བཞིན་དེ་གར་བཤམས་འདུག དེའི་ནང་དུ་མངོན་ཤེས་ཅན་རྣམས་ཀྱིས་ཁོང་ལ་བཀའ་མོལ་གནང་བཞིན་ཡོད་ཅིང་། གང་གསུངས་པ་ཐམས་ཅད་དཀོན་མཆོག་གི་བཀའ་གསུང་འབའ་ཞིག་ཡིན། སྒྲོག་ཙེ་སྒང་ན་སྔར་བཞིན་སྣག་བུམ་དང་ལྕགས་སྨྱུག་བཞག་འདུག་ཅིང་། འཁྲིས་སུ་གསུང་བཤད་ཀྱི་མ་ཕྱི་རྩོམ་འཕྲོར་ལུས་པ་ཞིག་བཞག་འདུག སྐད་ཆ་ཚིག་གཅིག་བྲིས་ཏེ་ཚར་གྲབས་ཡོད་པའི་མཚམས་ནས་འབྲི་འཕྲོར་བསྐྱུར་འདུག ཉིན་འགའི་སྔོན་ལ་བྲིས་ནས་མཚམས་དེར་སླེབ་དུས་བསམ་བློ་ཁེགས་ཏེ་མུ་མཐུད་ཤོག་བུའི་ངོས་སུ་འགོད་ཐུབ་ཡོད་པ་མ་རེད། ལས་ཀ་དེ་སྒྲུབ་མཁན་དང་དེ་འབྲེལ་གྱི་མནར་གཅོད་མྱོང་མཁན་ནི་གཞན་སུ་ཡང་མ་ཡིན་པར་ཁོང་རང་ཉིད་ཡིན་པ་ཆོས་དཔོན་དེམ་སི་དེ་ཡོབ་ལགས་ཀྱིས་གསལ་ཐིང་ཐིང་ཤེས་ཀྱིན་ཡོད།
ཡིན་ན་ཡང་། སྐབས་དེར་ཁོང་གཞོགས་ཤིག་ཏུ་ལངས་བསྡད་དེ། མཐོང་ཆུང་དང་། སྙིང་རྗེ་དང་། ཡིད་སྨོན་དང་། མཚར་སྣང་འདྲེས་མའི་ཉམས་དང་བཅས་སྔོན་མའི་རང་ཉིད་ཀྱི་བྱེད་སྟངས་ལ་མིག་བཤེར་བྱེད་བཞིན་སྡོད་དོ། །སྔོན་མའི་རང་ཉིད་ནི་ད་ལྟ་རྗེས་མེད་དུ་བརླག་ཚར་སོང་། ནགས་ཚལ་ནས་ཕྱིར་ཁྱིམ་དུ་ལོག་མཁན་དེ་མི་ཕོ་གཞན་ཞིག་རེད།
སྔོན་ཆད་དང་བསྡུར་ན་རྣམ་རིག་བཀྲ་ཞིང་གསང་བའི་ཤེས་བྱ་ཁོང་དུ་སྦེད་ཡོད་མཁན་ཞིག་རེད། གསང་བའི་ཤེས་བྱ་དེ་དག་ནི་རང་ཉིད་ཀྱི་སྔོན་མའི་ཀླད་པའི་ནང་དུ་རྩ་བ་ནས་ཤོང་མི་སྲིད་པ་ཤ་སྟག་རེད། ཡིན་ཡང་། ཤེས་བྱ་དེ་དག་གིས་མི་སེམས་སྡུག་ལ་སྦྱོར་བར་བྱེད་དོ། །
ཆོས་དཔོན་དེ་འདྲའི་ངང་དུ་གནས་པའི་སྐབས་སུ། དཔེ་ཁང་གི་སྒོ་བརྡུངས་པའི་སྒྲ་གྲག་བྱུང་། ཁོང་གིས “ཡར་ཕེབས” ཞེས་བཤད་ཅིང་། སེམས་སུ་ཡང་བསྐྱར་གདོན་འདྲེ་གཞན་ཞིག་མཐོང་མི་ཡོང་ངམ་སྙམ་པ་བྱུང་། ཏག་ཏག་ཡར་འཛུལ་ཡོང་མཁན་ནི་སྨན་པ་ཝ་ཏི་ཕྲི་ལིན་བོ་ཐི་རེད། སྐབས་དེར། ཆོས་དཔོན་ཞལ་ངོ་སྐྱ་ཐག་གེར་ལག་པ་ཡ་གཅིག
《ཡེ་ཤུའི་གསུང་རབ》ཀྱི་དེབ་སྤུས་ལེགས་མ་དེའི་སྟེང་དུ་བཞག་ཅིང་། ལག་པ་ཡ་གཅིག་རང་གི་བྲང་ཁར་བཞག་སྟེ་ཁུ་སིམ་མེར་ལངས་བསྡད་ཡོད།
“ཁྱིམ་དུ་ལོག་ཕེབས་པར་དགའ་བསུ་ཞུ། བཀུར་བར་འོས་པའི་ཆོས་དཔོན་ལགས།
ཁྱེད་ཀྱི་ཆོས་གྲོགས་དམ་པ་གང་དེའི་སྐུ་ཁམས་བདེ་ལགས་སམ། ཁྱེད་ཀྱི་ཞལ་མདངས་སྐྱ་བོར་གྱུར་འདུག ཕལ་ཆེར་ལམ་ཐག་རིང་བས་སྐུ་ཐང་ཆད་ཡོད་བཟོ་འདུག ངས་རོགས་པ་བྱས་ཏེ་སྐུ་ངལ་གསོ་ཐབས་བྱས་ན་ག་འདྲ་འདུག ཁྱེད་ཀྱིས་ད་དུང་འདེམ་བསྐོའི་དགའ་སྟོན་སྟེང་གི་ཚོགས་བཤད་ཀྱི་མ་ཕྱི་བྲི་དགོས་པ་མིན་ནམ།” སྨན་པས་དེ་ལྟར་བཤད།
“མིན། མིན། དེ་འདྲ་བྱ་དགོས་མི་འདུག བདག་ནམ་རྒྱུན་ཁང་མིག་ཏུ་འཛུལ་སྡོད་རྒྱུ་མང་དྲགས་ཡོད་པས། ཐེངས་འདིའི་འགྲུལ་སྐྱོད་ཡག་པོ་བྱུང་། གཅིག་ནས་ཆོས་གྲོགས་དམ་པར་ཕྲད་པ་དང་། གཉིས་ནས་མཁའ་རླུང་དྭངས་མོ་རྔུབ་རྒྱུ་བྱུང་བས་ལུས་པོའི་ན་ཚར་ཕན་པོ་ཞེ་དྲག་བྱུང་། སྨན་པ་བཀའ་དྲིན་ཅན། ཁྱེད་ཀྱིས་བློ་དཀར་སེམས་དཀར་གྱིས་བྱིན་པའི་སྨན་དེ་དག་ཤིན་ཏུ་ཕན་པོ་འདུག་ན་ཡང་། ད་ནས་བཟུང་བཟའ་དགོས་མི་འདུག” ཆོས་དཔོན་གྱིས་དེ་ལྟར་ལན་བཏབ།
ཁོ་གཉིས་ཀྱིས་དེ་ལྟར་སྐད་ཆ་འཆད་པའི་བར་གླགས་སུ། ཝ་ཏི་ཕྲི་ལིན་བོ་ཐི་ཡིས་སྨན་པ་ཞིག་གི་ལྟ་སྟངས་ཀྱིས་ཆོས་དཔོན་གྱི་རྣམ་འགྱུར་ལ་བརྟག་བཞིན་འདུག དེ་ལྟ་ན་ཡང་། ཆོས་དཔོན་གྱི་སེམས་སུ། སྨན་པས་ཕྱི་ཚུལ་ནས་སྙིང་ཉེ་མདོག་གི་ཉམས་འགྱུར་དེ་འདྲ་ཞིག་བསྟན་འདུག་ན་ཡང་། ལྕམ་ཧ་སི་ཐིར་པེ་རན་ངེད་གཉིས་ངོ་ཕྲད་པའི་ཚུལ་ཁོ་པས་ཚོད་དཔག་གིས་རྟོགས་ཡོད་པ་ཐག་གིས་ཆོད་སྙམ། གལ་ཏེ་སྨན་པས་ཆོས་དཔོན་གྱི་ཉམས་འགྱུར་ལས་ཚུལ་དེ་ཚོད་དཔག་གིས་ཤེས་ཡོད་ཚེ། རང་ཉིད་ཆོས་དཔོན་གྱི་གྲོགས་པོ་བློས་ཐུབ་ནས་དགྲ་ཡི་གཏེ་བོར་གྱུར་ཟིན་པའང་རང་བཞིན་གྱིས་རྟོགས་ཡོད་ངེས་རེད།
མ་གཞི་བྱས་ན། དོན་དག་གསལ་ཐིང་ཐིང་དེ་འདྲ་ཆགས་དུས། དམར་རྗེན་རྗེན་མ་བཤད་རང་བཤད་ཆགས་ཡོད། ཡིན་ཡང་ཁྱད་མཚར་ཞིག་ནི། དོན་རྡོག་རྡོག་གང་ཞིག་དམར་རྗེན་དུ་འཆད་པར་དུས་ཡུན་ངེས་ཅན་ཞིག་ཅིས་ཀྱང་བརྒྱུད་དགོས་ཡོད་པ་འདྲ། ཁོ་གཉིས་སུ་ཡིན་ཡང་བརྗོད་དོན་རྡོག་རྡོག་གང་དེར་ཤིན་ཏུ་འཛེམ་དོགས་བྱེད། དེ་དང་ཉེ
བར་བཅར་ཙམ་བྱས་ཚེ་དེ་མ་ཐག་ཕྱིར་བཀྱེད་འགྲོ། དེ་བས། ཆོས་དཔོན་ལ་མཚོན་ན།
ཝ་ཏི་ཕྲི་ལིན་བོ་ཐི་ཡིས་ཁོ་གཉིས་ཀྱི་གདོང་འབག་རྫུན་མ་དང་དེ་འབྲེལ་གྱི་གསང་བ་དག་ཕྱིར་སྒྲོག་མི་སྲིད་པའི་ཚུལ་ཤེས་ཏེ་བློ་བདེ་པོར་གནས་ཆོག་ཅིང༌། ཝ་ཏི་ཕྲི་ལིན་བོ་ཐི་ལ་མཚོན་ན་ཡང་། མུན་ནག་གི་ལམ་བུ་ཞིག་ནས་ལྐོག་ལྐོག་སུད་སུད་སྒོས་སོང་སོང་མཐར་རིང་ནས་དམིགས་པའི་གསང་བ་ཡང་གསང་དང་གཞི་ནས་ཉེ་བར་བཏུད་ཐུབ་པ་བྱུང་ཡོད།
“བདག་གིས་སྡེབ་ཁུལ་བྱས་པའི་སྨན་དེ་དག་དོ་ནུབ་ཐུན་གཅིག་བསྟེན་ན་ཡག་པོ་མི་འདུག་གམ། དངོས་གནས་བཤད་པ་ཡིན། སྙིང་ཉེ་བའི་ཆོས་དཔོན་ལགས། ཐེངས་འདིའི་འདེམ་བསྐོའི་མཛད་སྒོ་སྟེང་གི་ཚོགས་བཤད་ལམ་ལྷོང་ཡོང་བའི་ཆེད་དུ། ཁྱེད་ཀྱི་ལུས་སྟོབས་སེམས་སྟོབས་རྒྱས་ཐུབ་པ་བྱ་འོས། མི་རྣམས་ཀྱིས་ཐེངས་འདིའི་གསུང་བཤད་ལ་རེ་ལྟོས་ཆེན་པོ་བྱེད་ཀྱིན་འདུག རྒྱུ་མཚན་ནི། ཁོ་ཚོའི་སེམས་པར་སང་ལོའི་དུས་སུ་ཁོ་ཚོའི་ཆོས་དཔོན་དགོངས་པ་གཞན་དོན་དུ་གཤེགས་པར་དོགས་བཞིན་པས་རེད།” སྨན་པས་དེ་ལྟར་བཤད།
“རེད་རེད། འཇིག་རྟེན་གཞན་ཞིག་ཏུ་འགྲོ་དགོས་རེད།” ཆོས་དཔོན་གྱིས་གདོང་ལ་ཅི་མི་སྙམ་པའི་ཉམས་ཤིག་མངོན་བཞིན་དེ་སྐད་བཤད་པ་དང་། ཡང་མུ་མཐུད་དུ། “དཀོན་མཆོག་གིས་མཁྱེན། འཇིག་རྟེན་དེ་སྔར་བས་སྐྱིད་པར་སྨོན། དངོས་གནས་བཤད་ན། ཆོས་ཚོགས་དང་ལྷན་དུ་ད་དུང་ལོ་གཅིག་སྡོད་པའི་འདོད་འདུན་བདག་ལའང་མི་འདུག འོ་རེད། སྙིང་ཉེ་བའི་སྐུ་ཞབས་ལགས། བདག་གི་ལུས་ཁམས་ལ་གཞིགས་ན། ཉེ་ལམ་ཁྱེད་ཀྱི་སྨན་བསྟེན་དགོས་མི་འདུག " ཅེས་ལན་བཏབ།
“དེ་འདྲ་ཡིན་ན་དངོས་གནས་ཡག་པོ་བྱུང་བ་རེད། བདག་དགའ་པོ་བྱུང་། བདག་གི་སྨན་དེ་དག་ལ་རྒྱུན་རིང་པོར་ཕན་ནུས་མེད་པ་ལྟར་སྣང་ཡང་། ད་ལྟ་གཞི་ནས་ཕན་ནུས་ཐོན་པ་ཡིན་ཡང་སྲིད། གལ་ཏེ་བདག་གིས་དངོས་གནས་ཁྱེད་ཀྱི་སྙུང་གཞི་གསོ་ཐུབ་པ་བྱུང་ཡོད་ཚེ། བདག་ལ་དེ་ལས་ལྷག་པའི་བདེ་སྐྱིད་ཅིག་གང་ན་ཡོད། དབྱིན་ཀེ་ལན་གསར་མ་ཧྲིལ་པོས་བདག་ལ་བཀའ་དྲིན་ཞུས་ཀྱང་དང་ལེན་བྱས་ཆོག་ཆོག་རེད” སྨན་པས་དེ་ལྟར་སྨྲས།
“ལྷག་བསམ་ཟོལ་མེད་ཀྱི་གྲོགས་པོ་ལགས། སྙིང་ཐག་པ་ནས་ཁྱེད་ལ་ཐུགས་རྗེ་ཆེ་ཞུའོ། །" ཆོས་དཔོན་དེམ་སི་དེ་ཡོབ་ལགས་གད་མོ་འཆོར་བཞིན་དེ་སྐད་སྨྲས་པ་དང་། དེ
ནས་མུ་མཐུད་ན་རེ། “དངོས་གནས་ཐུགས་རྗེ་ཆེ། བདག་ལ་མཚོན་ན་གསོལ་བ་སྨོན་ལམ་བརྒྱབ་སྟེ་ཁྱེད་ཀྱི་དྲིན་ལན་གཞལ་རྒྱུ་ལས་གང་ཡང་མི་ནུས” ཞེས་བཤད།
“མི་སེམས་རྒྱུད་ཡག་པོ་ཅན་གྱི་གསོལ་བ་སྨོན་ལམ་ནི་གསེར་སྲང་སྟོང་གི་དྲིན་གཟོ་ལས་ཀྱང་ལྷག་གི་རེད།” ཝ་ཏི་ཕྲི་ལིན་བོ་ཐི་ཡིས་ཕྱོགས་གཅིག་ནས་གྱེས་མཚམས་ཞུས་པ་དང་། ཕྱོགས་གཅིག་ནས་མུ་མཐུད་དུ། “མ་ཟད། གསེར་དེ་དག་ནི་རང་བཞིན་གྱི་གསེར་དཀྱུས་མ་མིན་པར་ཅེ་རུ་ས་ལེམ་ན་སྤྱོད་པའི་གསེར་གྱི་དོང་ཙེ་སྟེ། སྟེང་དུ་དཀོན་མཆོག་རང་གི་དབུ་བརྙན་བརྐོས་ཡོད་པ་རྐྱང་རྐྱང་རེད” ཟེར།
དཔེ་ཁང་དུ་ཆོས་དཔོན་རང་ཉིད་ལས་མེད་དུས། ཁོང་གིས་ནང་ཟན་ལ་ཁ་ལག་ཁྱེར་ཡོང་བཅུག་སྟེ་སྤྱང་ལྟོགས་ལྟར་རྔམ་ཟ་ཧམ་འཐུང་བྱས་སོང་། དེར་མཐུད་ནས། འབྲི་འཕྲོར་ལུས་པའི་ཚོགས་བཤད་ཀྱི་མ་ཕྱི་དེ་མེ་ནང་དུ་གཡུགས་ཏེ། ཡང་བསྐྱར་གསར་བ་ཞིག་འབྲི་མགོ་བརྩམས་སོང་། བསམ་བློ་དང་བརྩེ་བ་ནི་ཆུ་རྒྱུན་ལྟར་ལྷུང་ལྷུང་དུ་ཤོག་བུའི་ངོས་སུ་བཞུར་ཡོང་གིན་འདུག ཁོའི་སེམས་སུ་དེ་ནི་ལྷ་ཡིས་རྗེས་སུ་བཟུང་སྟེ་བྱིན་རླབས་བསྩལ་བར་སེམས་ཤིང་། ཡང་རང་ཉིད་ལྟ་བུའི་གླིང་བུ་བཙོག་གྲིབ་ཅན་ཞིག་བདམས་ཏེ་ཆོས་ཀྱི་སྒྲ་དབྱངས་མི་ཡུལ་ལ་སྒྲོག་ཏུ་འཇུག་དགོས་དོན་གང་ཡིན་ནམ་སྙམ་སྟེ་ཡ་མཚན་ཡང་སྐྱེས། དྲི་བ་དེར་མ་གཞི་ནས་ལན་མེད་ཀྱང་སྲིད་པས། དྲི་བ་དེ་ནི་དྲི་བ་རང་ཉིད་ལ་ཕྱིར་སྤྲོད་པ་ལས་འོས་ཅི། ཅི་ཡིན་ན་ཡིན་དུ་ཆུགས། ཁོང་ནི་སྤྲོ་སྣང་ཆེན་པོས་རྩོམ་པའི་ལས་ལ་རྩེ་གཅིག་ཏུ་གཞོལ་བཞིན་བཞུགས་སོ། །
མཚན་མོ་དེར། ཅང་ཤེས་གཤོག་ཐོགས་ཤིག་འཕུར་བ་ལྟར་རྒྱུག་སོང་། རྟ་མཆོག་དེའི
སྟེང་དུ་ཆོས་དཔོན་དེམ་སི་དེ་ཡོབ་ལགས་བཅིབས་ཡོད། ཞོགས་པའི་ཉི་ཟེར་དང་པོ་སེར་ལམ་མེར་སྒེའུ་ཁུང་ལས་དཔེ་ཁང་དུ་འཕྲོས་ཡོང་སྟེ། ཆོས་དཔོན་གྱི་རབ་རིབ་མག་མོག་ཏུ་གྱུར་པའི་མིག་ཟུང་ལ་ཀུན་ནས་གཙེ་བར་བྱེད། དུས་དེར། ཁོང་སྔར་བཞིན་དེ་གར་བཞུགས་འདུག་ཅིང་། ཕྱག་ཏུ་ད་དུང་ཡང་ལྕགས་སྨྱུག་འཆང་ནས་འདུག ཤོག་བུ་དཀར་པོའི་ངོས་ནི་ནག་ཤར་ཤར་གྱི་ཡི་གེ་ནག་པོས་ཡོངས་སུ་ཁེངས་འདུག་གོ །

ཉེར་གཅིག་པ། དབྱིན་ཀེ་ལན་གསར་མའི་དུས་སྟོན།

སྤྱི་ཁྱབ་གསར་བས་ས་གནས་སྤྱི་དཔོན་གྱི་འགན་བཞེས་པའི་མཛད་སྒོའི་ཞོགས་པ་དེར། ལྕམ་ཧ་སི་ཐིར་པེ་རན་མ་སྨད་གཉིས་ཀྱང་སྔ་ས་ནས་ཁྲོམ་རར་ཡོང་ནས་སྒུག་བསྡད་འདུག ཁྲོམ་རའི་ཕྱོགས་བཞི་མཚམས་བརྒྱད་ནི་མི་འདྲ་མིན་སྣ་ཚོགས་ཀྱིས་ཁེངས་ཏེ་འདུ་འགོད་ལང་ལོང་བྱེད། མི་ཚོགས་ཀྱི་ཁྲོད་དུ་ཤ་བའི་པགས་པ་གྱོན་མཁན་མང་པོ་ཞིག་ཀྱང་འདྲེས་འདུག ཁོ་པ་ཚོ་ནི་ཉེ་འཁོར་གྱི་ནགས་ཁྲོད་ལ་གནས་བཅས་ཏེ་སྡོད་མཁན་གྱི་མི་རིགས་ཡིན་པ་བལྟས་པ་ཙམ་གྱིས་རྟོགས་ཐུབ།
ཐེངས་འདིའི་དུས་སྟོན་ཆེན་མོའི་སྟེང་དུ། ལྕམ་ཧ་སི་ཐིར་པེ་རན་གྱིས་སྔ་རྒྱུན་ལྟར་ལོ་ངོ་བདུན་རིང་ལ་བརྗེ་མ་མྱོང་བའི་རས་སྐྱ་བོའི་ཕྱུ་པ་དེ་ལུས་ལ་གཡོགས་འདུག ཕྱུ་པ་དེའི་ཁ་དོག་ནི་དེའི་བཟོ་ལྟ་ལས་ཀྱང་ཞན། ཕྱུ་པ་དེས་མོའི་གཟུགས་བྱད་ཀྱི་མཛེས་པ་ཡོངས་སུ་བསྒྲིབས་ཏེ་ཀུན་གྱི་དོ་སྣང་མི་ཡོང་བ་བྱས་ཡོད། དེ་ལྟ་ན་ཡང་། བྲང་ཁའི་ཡིག་འབྲུ་དམར་པོས་དེ་ལས་ལྡོག་སྟེ་མོ་རང་ཇེ་གསལ་དུ་བཏང་ནས་ཀུན་གྱིས་དོ་སྣང་མ་བྱས་རང་བྱས་ཆགས་འཇུག་གིན་ཡོད། རྡོ་བ་ཞིག་དང་འདྲ་བར་རྣམ་འགྱུར་ཅི་ཡང་མེད་པའི་མོའི་ངོ་གདོང་ལ་གྲོང་མི་རྣམས་སྔར་ནས་གོམས་ལོབས་སུ་སོང་ཡོད། ཕར་བལྟས་ཚོད་ཀྱིས་དེ་ནི་གདོང་འབག་ཅིག་དང་ཨ་ན་མ་ན་རེད། ཡང་ན། གཤིན་པོའི་ངོ་གདོང་ལས་མངོན་པའི་ཞི་འཇགས་ཀྱི་ཉམས་དེ་དང་ཨ་ན་མ་ན་རེད། ལྕམ་ཧ་སི་ཐིར་པེ་རན་གྱི་གདོང་ལ་དེ་ལྟའི་ཉམས་འགྱུར་ཡ་ང་བ་ཞིག་མངོན་དོན་ནི། སྤྱི་ཚོགས་དང་འབྲེལ་ཐག་རྦད་དེ་ཆད་རྗེས་མོ་རང་ཤི་ཚར་བ་དང་གཅིག་པ་གཅིག་རྐྱང་ཆགས་པས་རེད། མོ་རང་མི་ཚོགས་ཁྲོད་ནས་འགྲོ་འོང་བྱེད་བཞིན་ཡོད་ན་ཡང་། དོན་དུ་སྔར་ནས་འཇིག་རྟེན་འདི་དང་ཁ་གྱེས་ཟིན་ཡོད་དོ། །
དེ་རིང་གི་ཉིན་མོ་འདིར། གཅིག་བྱས་ན་མོའི་གདོང་ནས་སྔར་མངོན་མ་མྱོང་བའི་ཉམས་བཟང་ཞིག་མངོན་ཡང་སྲིད། ཡིན་ཡང་། ད་ལྟ་ད་དུང་དེ་འདྲའི་མངོན་རྟགས་གང་ཡང་མཐོང་ཐུབ་ཀྱིན་མི་འདུག གལ་སྲིད་མིའི་སེམས་ཀྱི་འགྱུར་བ་མཐའ་དག་གསལ་ལེར་མཐོང་ཐུབ་མཁན་ཞིག་ཡོད་ཚེ། ཐོག་མར་མོའི་སེམས་ཀྱི་འགྱུར་བར་བལྟས་ཤིང་དེ་ནས་དེ་མཐུན་གྱི་རྣམ་འགྱུར་ལ་བརྟགས་པ་ཡིན་ན་ཅི་ཞིག་ཚོར་ཐུབ་ཀྱང་སྲིད། དངོས་གནས་དེ་འདྲའི་མི་ཞིག་ཡོད་པའི་དབང་དུ་བཏང་ན། ཁོས་ལྕམ་ཧ་སི་ཐིར་པེ་རན་གྱི་སེམས་ཁོང་ནས་འདོད་འདུན་འདི་འདྲ་ཞིག་མཐོང་ཐུབ་ཀྱང་སྲིད་དེ། ལོ་ངོ་བདུན་གྱི་རིང་ལ་མི་རྣམས་ཀྱིས་མོར་བཅངས་པའི་ལྟ་སྟངས་ངན་པ་དེ་ནི་ཡིན་འོས་པའི་ཉེས་ཆད་ཅིག་དང་རྣམ་སྨིན་ཞིག་ཏུ་བསམས་ཤིང་མྱངས་ནས་ཡོང་བ་རེད། དེ་རིང་ནི་ཆེས་མཇུག་མཐའི་ཉིན་མོ་ཡིན་པས་རང་ཉིད་ཀྱི་ཉམས་བཟང་ཀུན་གྱི་མིག་ལ་བཤམས་ཏེ་སྡུག་གི་མུན་པ་མཐའ་ནས་དྭངས་པའི་ཚུལ་ཀུན་ལ་ཤེས་འཇུག་འདོད་པ་དེའོ། །ཚེ་གཅིག་ལུས་གཅིག་ལ་མི་གྲལ་ནས་ཕུད་ཟིན་པའི་བུད་མེད་དེའི་སེམས་སུ་འདི་སྙམ་དུ། “བྲང་ཁར་ཡིག་འབྲུ་དམར་པོ་བཙེམས་པའི་བུད་མེད་དེར་ཡིད་ཚིམ་པ་ཞིག་ལྟོས་ཤིག ད་ཐེངས་ནི་ཆེས་མཐའ་མཇུག་ཡིན་ནོ” ཞེས་དང་། “མི་འགྱངས་པར་བུད་མེད་དེ་ཁྱོད་ཚོའི་དབང་འོག་ནས་ཤོར་ཏེ་རྒྱང་རིང་དུ་འགྲོ་རྒྱུ་རེད། དུས་ཚོད་འགའི་རྗེས་སུ། ཁྱོད་ཚོས་མོའི་བྲང་ཁར་བཏགས་པའི་ཡིག་འབྲུ་དམར་པོ་དེ་ཡང་མཐའ་དབུས་མེད་པའི་རྒྱ་མཚོ་ཆེན་པོས་ཁྱུར་མིད་བཏང་སྟེ་ཇི་སྲིད་མཐོང་རྒྱུ་མེད་པ་ཆགས་རྒྱུ་རེད” ཅེས་དྲན་གྱིན་ཡོད་ངེས་རེད། ཡུན་རིང་ལ་ལུས་སེམས་མནན་པའི་སྡུག་གི་མུན་པ་སངས་ཉེ་ཡི་དུས་འདིར། ལྕམ་ཧྭ་སི་ཐིར་པེ་རན་གྱི་སེམས་ཁོང་དུ་སྔར་བཞིན་སྡུག་བསྔལ་སྐྱེ་བཞིན་ཡོད་པའི་དབང་དུ་བཏང་ན་ཡང་།
དེ་ནི་མི་གཤིས་ཀྱི་རང་བཞིན་དང་ཤིན་ཏུ་འཚམས་པ་ཞིག་ཡིན་པས་ཡ་མཚན་དགོས་ཁྱོན་ནས་མེད་དོ། །མོ་རང་བུ་མོ་ཆུང་ཆུང་ཞིག་ནས་བུད་མེད་ཀྱི་གྲས་སུ་བསླེབས་པ་ནས་བཟུང་། འཚོ་བའི་མངར་སྐྱུར་གྱི་བྲོ་བ་མ་ལུས་རེས་ཀྱིས་མྱོང་གིན་ཡོང་བས་ན། དེ་རིང་ཆེས་མཇུག་མཐར་ཆང་རག་སྐྱུར་པོའི་བྲོ་བར་ཡང་བསྐྱར་མྱོང་མི་ནུས་པ་ཅི་ཡོད་དམ།
མོའི་མདུན་ཕྱོགས་ཀྱི་ལམ་ཁར་གསེར་གྱི་ཕོར་པའི་ནང་ལྟེམས་མར་བཀང་བ་ནི་བདེ་སྐྱིད་ཀྱི་སྦྲང་ཆང་སྟེ། རོ་མངར་ལ་བྲོ་བ་ཞིམ་པར་ངེས། སྦྲང་ཆང་དེ་འདྲར་རེ་སྒུག་བྱ་རྒྱུ་མེད་ཚེ། དེ་རིང་ཆང་རག་སྐྱུར་མོ་དེ་འཐུང་དུས་ཀྱང་སེམས་སུ་སྡུག་བསྔལ་འབའ་ཞིག་བསྐྱེད་པར་ངེས་སོ། །
ཉིན་དེར། གཟབ་མཆོར་ལེགས་པར་སྨྲས་པའི་མུ་ཏིག་དཀར་ཆུང་ནི་མཛེས་པའི་རྩེར་སོན་པ་ཞིག་སྟེ། ལྷའི་བུ་མོ་མི་ཡུལ་ལ་བྱོན་པ་ལྟ་བུའི་བུ་མོ་རྣམ་རིག་ཅན་དེ་ནི་སྡིག་ཉེས་ཀྱི་དྲི་མས་ཡོངས་སུ་སྦགས་པའི་ཨ་མ་ཞིག་གི་མངལ་ལས་སྐྱེས་པ་རེད་ཟེར་ན་སུའི་རྣར་ཡང་མི་འགྲོ་བར་ངེས། མ་ཟད། ཕྲུ་གུའི་གྱོན་གོས་ཀྱི་བཟོ་རྩལ་ཁྱད་དུ་འཕགས་པ་དེ་དང་ལྕམ་ཧ་སི་ཐིར་པེ་རན་གྱི་ཕྱུ་པ་སྐྱ་བོ་དེ་གཉིས་བཟོ་བོ་གཅིག་གིས་འཚེམ་དྲུབ་བརྒྱབ་པ་རེད་ཟེར་ན་དེ་བས་ཀྱང་རྣར་འགྲོ་དཀའ་བ་ཞིག་གོ །ལུས་ལ་གྱོན་པའི་གྱོན་ཆས་ནི་མུ་ཏིག་དཀར་ཆུང་ལ་ཇི་འདྲའི་རན་ཞིང་འཚམས་པ་ལ་ཨང་། མོ་རང་གི་ངང་གཤིས་ཇི་ལྟ་བ་དེ་མངོན་སུམ་མིག་ལ་གཟུགས་ཅན་དུ་ཤར་ཡོད་པ་དང་འདྲ། ཡང་ན། དེ་ནི་ཁ་དོག་སྣ་ལྔའི་ཚོན་མདངས་ཧར་པོ་དག་ཕྱེ་མ་ལེབ་ཀྱི་གཤོག་པའི་ངོས་སུ་ཇི་ལྟར་བཀྲ་བ་ལྟར། མོའི་གཤིས་ཀ་གང་ཡོད་ཕྱི་ལུས་པོའི་སྟེང་དུ་ཤར་ཡོད་པ་ལྟར་དུ་སྣང་ངོ་། །མདོར་ན། མུ་ཏིག་དཀར་ཆུང་དང་མོའི་གྱོན་ཆས་ནི་ངོ་བོ་དབྱེར་མེད་དུ་འདྲེས་བསྡད་ཡོད་པའི་སྣང་བ་སྟེར།
ད་དུང་དམིགས་བསལ་གྱི་ཉིན་མོ་དེར། མོའི་སེམས་སུའང་དམིགས་བསལ་བའི་སྤྲོ་སྣང་སྔར་མེད་པ་ཞིག་ཆེ་ནས་ཆེ་རུ་རྒྱས་བཞིན་ཡོད་པ་དཔེར་ན། བྲང་ཁར་བཏགས་པའི་རྡོ་རྗེ་ཕ་ལམ་ཞིག་ལུས་ཀྱི་གཡོ་འགུལ་དང་བསྟུན་ནས་བཀྲག་འོད་ལམ་ལམ་འཚེར་བཞིན་ཡོད་པ་དང་ཡང་དག་མཚུངས། ཕྲུ་གུ་རྣམས་དང་ཁོ་ཚོའི་ནང་མིའི་བར་དུ་ནམ་རྒྱུན་གཟུགས་མེད་ཀྱི་འབྲེལ་ཐག་ཅིག་ཡོད་ཅིང་། འབྲེལ་ཐག་དེ་ནི་ཁྱིམ་དུ་བདེ་སྡུག་གང་རུང་གི་དོན་དག་ཆེན་པོ་དག་འབྱུང་དུས་དེ་བས་མངོན་གསལ་ཆགས་ཀྱིན་ཡོད། ལྕམ་ཧ་སི་ཐིར་པེ་རན་གྱི་འཇགས་ཐབས་དཀའ་བའི་སེམས་ཁོང་དུ་གསང་བ་ཆེན་པོ་ཞིག་བསྐུངས་ཡོད་པ་དེས། མུ་ཏིག་དཀར་ཆུང་ལ་སྤྲོ་སྣང་ཡང་ཡང་སྦྱིན་གྱིན་ཡོད་པ་ལྟར་སྣང་།
དེ་བས། ལྕམ་ཧ་སི་ཐིར་པེ་རན་གྱི་རྡོ་ལྟར་རྣམ་འགྱུར་གང་ཡང་མེད་པའི་ངོ་གདོང་གི་ལྟག་རྒྱབ་ཏུ་བསྐུངས་པའི་ཚ་སོབ་སོབ་ཀྱི་གསང་བ་རྣམས་མུ་ཏིག་དཀར་ཆུང་གི་སྤྱོད་ལམ་ཁྲོད་ནས་ལྷག་ལུས་མེད་པར་ཕྱིར་མངོན་ཡོང་གིན་འདུག་གོ །
སྤྲོ་སྣང་ཁྱད་པར་ཅན་དེའི་དབང་གིས། མོ་རང་བྱིའུ་ཆུང་ཆུང་ཞིག་དང་འདྲ་བར་ལམ་ཁ་ཧྲིལ་པོར་ཨ་མའི་གཡས་གཡོན་ནས་ཡར་ལྡིང་མར་ལྡིང་བྱེད་ཅིང་། ཅི་ཡིན་མེད་པར་རྣར་གཟན་པའི་སྐད་ཆེན་པོ་རྒྱག་གིན་འདུག ཁོ་གཉིས་ཁྲོམ་རར་བསླེབས་རྗེས། འར་འུར་ཟང་ཟིང་གི་འདུ་འཛིའི་རྣམ་པ་མཐོང་མ་ཐག་སྔར་བས་ཀྱང་དལ་ཁོམ་མེད་པར་གྱུར།
ནམ་རྒྱུན་ཡིན་ཚེ། ས་ཆ་དེ་ནི་གྲོང་རྡལ་གྱི་ཉོ་ཚོང་རྒྱག་སའི་ཁྲོམ་ར་རེད་ཟེར་བ་ལས་གྲོང་རྡལ་གྲོས་ཁང་ཚོམས་ཆེན་མདུན་གྱི་ཁོད་ཆེ་བའི་དབེན་འཇགས་ཀྱི་སྤང་ཐང་ཞིག་རེད་ཟེར་ན་འཚམས་པོ་རེད། དེ་རིང་འདུ་འཛི་ཤིན་ཏུ་ཆེ།
“ཨ་ཙི་ཙི། དེ་ཚོ་ག་རེ་རེད། ཨ་མ་ལགས། དེ་རིང་མི་རྣམས་ལས་ཀར་མི་འགྲོ་དོན་ག་རེ་རེད། གུང་གསེང་བཞག་པ་རེད་དམ། གཟིགས་དང་། ཨ་ཁུ་མགར་བ་ལགས་ཕ་གིར་འདུག དུད་དྲེག་གིས་སྦགས་པའི་གྱོན་པ་ཕུད་དེ་གཟའ་ཉི་མའི་གྱོན་ཆས་གྱོན་འདུག
རྩེད་རོགས་ཡག་པོ་རག་ན་རྩེད་མོ་རྩེ་འདོད་ཡོད་མདོག་ཁ་པོ་རེད། བཙོན་རའི་དཔོན་པོ་རྒན་པ་ཡང་ཕ་གིར་འདུག ང་ལ་བལྟས་ནས་མགོ་ལྕོག་ལྡེམ་ལྡེམ་གྱིས་གད་མོ་དགོད་ཀྱིན་འདུག ཁོང་གིས་དེ་ལྟར་བྱེད་དོན་ཅི་རེད། ཨ་མ་ལགས།” མུ་ཏིག་དཀར་ཆུང་གིས་དེ་ལྟར་སྐད་བརྒྱབ་སྟེ་དྲིས་བྱུང་།
“ཨ་མའི་ལོ་ལོ། ཁྱོད་ཀྱིས་རང་ཉིད་ཁྱེའུ་ཆུང་ཆུང་ཡིན་དུས་ཀྱི་གནས་ཚུལ་དྲན་ཐུབ་ཀྱིན་འདུག་གམ།” ལྕམ་ཧ་སི་ཐིར་པེ་རན་གྱིས་དེ་ལྟར་དྲིས།
“གང་ལྟར་ཡང་། མི་ལ་ཞེད་སྣང་སློང་བྱེད་ཅིག་དང་འདྲ་བའི་རྒན་པོ་གདོང་གཉེར་པོ་ཕ་གིས་བདག་ལ་བལྟས་ནས་གད་མོ་དགོད་མི་འོས། ཅིས་ཀྱང་གད་མོ་དགོད་འདོད་ན་ཁྱེད་ལ་བལྟས་ནས་གད་མོ་འཆོར་འོས། ཁྱེད་ཀྱིས་ཕྱུ་པ་སྐྱ་བོ་རྙིང་རུལ་དང་དེའི་སྟེང་གི་ཡིག་འབྲུ་དམར་པོ་དེ་དགོད་བྲོ་པོ་འདུག ཨ་མ་ལགས། ཕར་གཟིགས་དང་། ཆ་རྒྱུས་མེད་པའི་མི་མང་པོ་ཞིག་བསླེབས་འདུག ད་དུང་དབྱིན་ཏི་ཨན་པ་དང་གྲུ་པ་ཡང་འདུག ཁོ་ཚོ་ཁྲོམ་རའི་ནང་དུ་ཅི་བྱེད་དུ་ཡོང་བ་རེད།"
“ཁོ་ཚོ་ཁྲོམ་སྐོར་བྱེད་མཁན་གྱི་རུ་དཔུང་ལ་ལྟད་མོ་བལྟ་རུ་ཡོང་བ་རེད། མི་རིང་བར་སྤྱི་ཁྱབ་གསར་བ་དང་དཔོན་པོ་དག་གནས་འདི་བརྒྱུད་དེ་འགྲོ་རྒྱུ་རེད། ད་དུང་ཆོས་དཔོན་རྣམས་ཀྱང་ཡོད་པ་རེད། མི་དྲག་དཔོན་ཆེན་དེ་དག་གི་མདུན་གྲལ་དུ་ད་དུང་དམག་དཔུང་ཡང་གྲལ་བསྒྲིགས་ཏེ་འགྲོ་རྒྱུ་རེད།”
“ཁ་ཉིན་གྱི་ཆོས་དཔོན་ཁོང་ཡང་ཕེབས་རྒྱུ་རེད་དམ། ཁོང་གིས་ཁ་སང་ཆུ་འགྲམ་དུ་ཡོད་དུས་ལྟར་ངའི་ཕྱོགས་སུ་ལག་པ་གཉིས་བསྲིང་ཡོང་སྲིད་དམ།”
“ཁོང་ཡང་རུ་དཔུང་གི་གྲས་སུ་ཡོད་རེད། ཡིན་ཡང་། དེ་རིང་ཁོང་གིས་ཁྱོད་ལ་ཁ་ཡ་བྱས་ཆོག་གི་མ་རེད། ཁྱོད་རང་གིས་ཀྱང་ཁོང་ལ་སྐད་ཆ་རྩ་བ་ནས་མི་འཆད་པར་གྱིས་ཤིག་“ཁོང་ནི་ཇི་འདྲའི་མི་ཁྱད་མཚར་ཞིག་རེད་ཨང་། ནམ་རྒྱུན་གདོང་པ་གློད་དེ་བསྡད་འདུག སྨག་ནག་གི་མཚན་མོ་དེར། ཁོས་ངེད་གཉིས་ཀྱི་ལག་པར་འཇུས་ཏེ་འགེགས་གསོད་སྟེགས་བུའི་སྒང་ནས་བགྲེང་བསྡད་སོང་། ཁ་ཉིན་ཡང་ནག་རོག་རོག་གི་ནགས་ཁྲོད་དུ་སྔོ་དྲེག་སྟེང་བསྡད་དེ་ཁྱེད་དང་བཀའ་མོལ་གནང་སོང་། ད་དུང་བདག་གི་དཔྲལ་བར་འོ་ཞིག་ཀྱང་བྱས་བྱུང་། ཁོས་འོ་བྱས་པའི་ཤུལ་ནི་རྒྱུག་ཆུས་བཀྲུས་ཀྱང་དག་གིན་མི་འདུག ཡིན་ཡང་ཉི་འོད་ལམ་ལམ་འཚེར་བའི་དེ་རིང་། མི་ཚོགས་ཀྱི་མདུན་དུ་ཁོང་གིས་ངེད་གཉིས་ངོ་ཤེས་ཀྱིན་ཡོད་པ་མ་རེད། ངེད་གཉིས་ཀྱིས་ཀྱང་ཁོ་ངོ་མི་ཤེས་ཁུལ་བྱ་དགོས་འདུག ཁོང་ནི་ཇི་འདྲའི་མི་ཁྱད་མཚར་ཞིག་རེད་ཨང་། ནམ་རྒྱུན་ལག་པ་བྲང་ཁར་སྦྱར་ཞིང་གདོང་པ་གློད་དེ་བསྡད་འདུག” མུ་ཏིག་དཀར་ཆུང་གིས་ཆིག་ལབ་རྒྱག་པ་ལྟར་དེ་སྐད་བཤད།
“ཨ་མའི་གཅེས་ཕྲུག ཁ་རོག་སྡོད་ཅིག དོན་དག་ཁག་ཅིག་ཁྱོད་ཀྱིས་ཤེས་ཀྱི་མ་རེད།
ད་ལྟ་ཆོས་དཔོན་གྱི་སྐོར་ལ་བསམ་བློ་མི་གཏོང་པར་གྱིས་ཤིག ཉེ་འཁོར་གྱི་མི་རྣམས་ལ་ལྟོས་དང་། མི་རྣམས་ཀྱི་དགའ་བའི་འཛུམ་མདངས་ལ་ལྟོས་དང་། ཕྲུ་གུ་རྣམས་སློབ་གྲྭ་ལས་ཕྱིར་ཐོན་ཡོང་དོན་དང་མི་རྒན་རྣམས་ཞིང་ཁའམ་ཁང་མིག་ལས་ཕྱིར་ཐོན་ཡོང་དོན་ནི་དགའ་སྟོན་ལ་རྟེན་འབྲེལ་ཞུ་བའི་ཆེད་དུ་རེད། དེ་རིང་ནི་ཁོ་ཚོར་དབང་སྒྱུར་བྱེད་མཁན་དཔོན་པོ་གསར་བ་ཁྲི་ལ་འགོད་པའི་རྟེན་འབྲེལ་གྱི་ཉིན་མོ་རེད། མིའི་རིགས་ཀྱིས་ཆེས་ཐོག་མར་མཉམ་རུབ་ཀྱིས་རྒྱབ་ཁབ་འཛུགས་དུས་ནས་བཟུང་འདི་ལྟའི་བྱེད་སྒོ་སྤེལ་སྲོལ་ཡོད་རེད། རྙིང་རུལ་གྱི་འཇིག་རྟེན་འདི་རྒན་མོ་གསེར་འཁུར་གྱི་རྫོགས་ལྡན་དུས་རབས་སུ་བསླེབས་པ་ལྟར། ཁོ་ཚོ་དགའ་བ་འབུམ་གྱིས་མྱོས་ཏེ་དགའ་སྟོན་ལ་རྟེན་འབྲེལ་ཞུ་བཞིན་ཡོད་པ་རེད།” ལྕམ་ཧ་སི་ཐིར་པེ་རན་གྱིས་ངག་འཇམ་པོས་དེ་སྐད་སྨྲས།
དངོས་གནས་ལྕམ་ཧ་སི་ཐིར་པེ་རན་གྱིས་བཤད་པ་ལྟར། མི་རྣམས་ཀྱི་གདོང་ལ་སྔར་མེད་ཀྱི་འཛུམ་མདངས་གསར་བ་ཞིག་རྒྱས་འདུག དྭངས་གཙང་ཆོས་ལུགས་པ་རྣམས་ཀྱིས་སྤྱི་སྒེར་གཉིས་ཀྱི་དགའ་སྤྲོ་གང་ཡོད་ཐམས་ཅད་ལོ་རེའི་དགའ་སྟོན་གྱི་ཉིན་མོ་འདིར་ད་གཟོད་མཉམ་དུ་ཕྱིར་འདོན་གྱིན་ཡོད་པ་རེད། འདས་པའི་ལོ་ཟླའི་ནང་དུ་དེ་འདྲ་རེད་ལ། ཕྱིས་ཀྱི་དུས་རབས་གཉིས་ཙམ་གྱི་ནང་དུ་ཡང་ཕལ་ཆེར་དེ་འདྲ་རེད། ཁོ་ཚོར་མཚོན་ན། ཉིན་དང་ཟླ་ལ་བསགས་པའི་སེམས་ཁོང་གི་ན་བུན་ཡོད་ཚད་ཉིན་མོ་འདིར་གཞི་ནས་ཕྱིར་འདོན་གྱིན་ཡོད་པས། ཁོ་ཚོའི་ངོ་གདོང་གི་ཉམས་འགྱུར་དེ་མ་མཐའ་ཡང་ཡུལ་ལུང་གཞན་གྱི་མི་གོད་ཆག་དང་འཕྲད་དུས་ཀྱི་རྣམ་འགྱུར་ལས་ཡག་ཙམ་མེད་པ་ག་ལ་སྲིད།
དྲང་པོར་བཤད་ན། སྐབས་ཐོག་དེའི་མི་རྣམས་ཀྱི་བྱ་སྤྱོད་དང་གོམས་གཤིས་ནི་ཅུང་ཟད་སྐྱ་ཤུར་ཤུར་དང་གྲང་བསིལ་བསིལ་ཞིག་ཡིན་པ་བདེན་ན་ཡང་། ང་ཚོས་བཤད་པ་ལྟར་གྱི་ཐལ་དྲགས་པ་དེ་འདྲ་རང་མེད་ཀྱང་སྲིད། ཉིན་དེར་པོ་སི་ཐེན་གྱི་ཁྲོམ་རའི་ནང་དུ་འདུ་འགོད་ལང་ལོང་བྱེད་པའི་མི་ཕལ་ཆེ་བ་ནི་སྐྱེས་མ་ཐག་ནས་དྭངས་གཙང་ཆོས་ལུགས་པ་ཡིན་པ་ཧ་ལམ་མེད་དེ། ཁོ་ཚོ་དབྱིན་ཀེ་ལན་ནས་སྐྱེས་ཤིང་རྒྱལ་མོ་ཨིན་ལེ་སི་རྡའི་དུས་སྐབས་ཀྱི་འབྱོར་ཕྱུག་དང་བདེ་སྐྱིད་ལོངས་སུ་སྤྱད་མྱོང་བ་ཤ་སྟག་རེད། དུས་སྐབས་དེའི་དབྱིན་ཇི་པའི་འཚོ་བའི་ངོས་ནས་བཤད་ན། སྔར་བྱུང་མ་མྱོང་བའི་རྫོགས་ལྡན་གྱི་དུས་སྐབས་ཤིག་ཡིན་པར་བརྩིས་ཀྱང་མི་ཆོག་པ་གང་ཡང་མེད། གལ་ཏེ་དབྱིན་ཀེ་ལན་གསར་མའི་མི་རྣམས་ཀྱིས་ཀྱང་རང་ཉིད་ཀྱི་མེས་པོ་གོང་མའི་གོམས་ལུགས་ཕྱག་སྲོལ་ལྟར་བྱེད་རྒྱུ་ཡིན་ཚེ། སྤྱི་པའི་དོན་ཆེན་ལ་དགའ་སྟོན་རྟེན་འབྲེལ་ཞུ་དུས་ངེས་པར་དུ་གསོལ་སྟོན་བཤམས་པ་དང་། མེ་ཕུང་སྦར་བ་དང་། འཁྲབ་སྟོན་བྱེད་པ་དང་། ཁྲོམ་སྐོར་བྱེད་པ་སོགས་བྱ་དགོས་ངེས་རེད། མ་ཟད། ཧ་ཅང་གཟབ་རྒྱས་ཆེ་བའི་མཛད་སྒོའི་སྟེང་དུ། གཟབ་ནན་དང་དགའ་སྤྲོ་ཕན་ཚུན་དབྱེར་མེད་དུ་འདྲེས་འོས་ཏེ། དཔེར་ན། མཛད་སྒོ་ཆེ་གྲས་སྟེང་དུ་གྱོན་རྒྱུའི་གཟབ་གོས་ཆེན་མོའི་སྟེང་དུ་ཡང་ཉིན་མོ་དེར་རི་མོ་ཁྲ་ཁྲ་སིལ་སིལ་དྲུབས་ཀྱང་ལུགས་འགལ་དུ་མི་བརྩི་བ་ལྟ་བུ་རེད། མི་སེར་སྤེལ་ཡུལ་འདིའི་ལོ་རེའི་ཆབ་སྲིད་ཀྱི་བྱེད་སྒོ་ཆེན་པོའི་སྟེང་དུའང་དེ་ལྟའི་སྲོལ་རྒྱུན་གྱི་རྗེས་ཤུལ་སྔར་བཞིན་མ
ཉམས་པར་ཡོད། དབུ་འཕང་མཁའ་དང་མཉམ་པའི་གནའ་བོའི་དབྱིན་ཇི་པ་རྣམས་ཀྱི་ཤུལ་ནི་དེ་རིང་གི་མཛད་སྒོ་འདི་ལྟ་བུ་ལས་ཀྱང་ད་དུང་མཐོང་དུ་འདུག ཡིན་ན་ཡང་།
རྒྱལ་པོའམ་གྲོང་ཁྱེར་སྤྱི་ཁྱབ་ཁྲི་འདོན་མཛད་སྒོ་སྤེལ་དུས་ཀྱི་ཆོས་གོས་ཕྱག་སྲོལ་གྱི་རྗེས་དུས་ཀྱི་དབང་གིས་མདོག་མེད་སྐྱ་བོ་ཞིག་ལས་མངོན་ཐུབ་ཀྱིན་མི་འདུག གང་ལྟར་ཡང་།
རྒྱལ་ཁབ་གསར་བ་འདིའི་རྨང་འདིང་མཁན་གྱི་མེས་པོ་གོང་མ་རྣམས་ཏེ། ཆབ་སྲིད་པ་དང་། ཆོས་ལུགས་པ་དང་། དམག་དཔོན་སོགས་མི་ཆེན་དཔོན་པོ་རྣམས་ཀྱིས་ཆོས་གོས་གང་ལེགས་གྱོན་ཏེ་རང་ངོས་ཀྱི་ཕྱིའི་བཟོ་ལྟ་རྫིག་ཉམས་དོད་པོ་བཟོ་བ་ནི་འོས་འགན་ཞིག་རེད་ཅིང་སྔོན་མའི་ལུགས་སྲོལ་དང་མཐུན་པ་ཞིག་ཀྱང་རེད། ཉིན་དེར། མི་ཆེན་དཔོན་རིགས་ཆ་ཚང་གྲལ་སྟར་བསྒྲིགས་ཏེ་མི་དམངས་ཀྱི་མིག་མདུན་ནས་ཁྲོམ་སྐོར་བྱ་དགོས། དེ་ལྟར་བྱས་ཚེ། ད་གཟོད་སྲིད་གཞུང་གསར་བའི་གཟི་བརྗིད་ཕྱོགས་སུ་ངོམ་སྟེ་མི་རྣམས་ལ་བག་ཆགས་ཡག་པོ་འཇོག་ཐུབ་བོ། །
དགའ་སྟོན་གྱི་ཉིན་མོར། ཉིན་རྒྱུན་མི་རྣམས་ཀྱིས་ཆོས་ལུགས་ཀྱི་སྡོམ་པར་བརྩིས་ཏེ་ལག་ལེན་མཐའ་འཁྱོལ་བྱེད་བཞིན་པའི་དཀའ་སྤྱད་གྲོན་ཆུང་གི་བྱ་སྤྱོད་ལ་ཡང་རེ་ཞིག་ལྷོད་གཡེང་ཤོར་གྱིན་ཡོད། དེ་ལྟ་ན་ཡང་། རྒྱལ་མོ་ཨིན་ལེ་སི་རྡའི་དུས་སྐབས་དང་འགྲེམ་སིན་དབང་སྒྱུར་དུས་སྐབས་སུ་དབྱིན་ཇིའི་ག་སར་མཐོང་དུ་ཡོད་པའི་ཟློར་གར་འཁྲབ་པ་དང་། སྙན་ཚིག་གྱེར་པ་དང་། སྤྲེའུ་རྩེད་པ་དང་། སྒྱུ་འཕྲུལ་རྩེད་པ་དང་། ཁ་ཤགས་བཤད་དེ་དགོད་ཁ་སློང་པ་སོགས་རྩེད་མོའི་རིགས་དེ་འདྲ་འཁྲབ་མཁན་ཁྱོན་ནས་ཡོད་པ་མ་རེད། རྩེད་མོ་དེའི་རིགས་ནི་ཁྲིམས་ལུགས་ཀྱི་ངོས་ནས་བཀག་སྡོམ་ནན་པོ་བྱས་ཡོད་པ་མ་ཟད། ཁྲིམས་ལུགས་གང་དེར་རྒྱབ་སྐྱོར་རྒྱག་མཁན་མི་སེར་དག་གི་སེམས་ཁོང་ནས་ཀྱང་རིས་སུ་བོར་ཚར་ཡོད་པ་རེད། དེ་ལྟའི་ལྟད་མོ་མེད་ན་ཡང་། མི་སེར་ཕལ་བ་རྣམས་ཀྱི་བབ་ཆགས་པའི་ངོ་གདོང་ལས་སྔར་བཞིན་འཛུམ་མདངས་མངོན་ཐུབ་ཀྱིན་འདུག ཕར་བལྟས་ཚོད་ཀྱིས་འཛུམ་མདངས་དེ་ཅུང་ཟད་བཙན་ཚུགས་ཀྱིས་ཕྱིར་ཕྱུང་པ་ལྟར་སྣང་ན་ཡང་།
ཁོ་ཚོ་ཤིན་ཏུ་དགའ་བཞིན་ཡོད་མདོག་ཁ་པོ་འདུག དེ་སྔོན་དབྱིན་ཇི་རུ་རྒྱུག་ཆེ་བའི་ལུས་རྩལ་འགྲན་བསྡུར་གྱི་རྣམ་གྲངས་དག་ནི་ཕོ་རྩལ་སྦྱོང་བར་ཕན་པར་བསམས་ཏེ་མི་སེར་སྤེལ་ཡུལ་འདིར་ཡང་དར་སྤེལ་རྒྱ་ཆེར་བཏང་ཡོད། དེ་བས། ལུས་རྩལ་འགྲན་བསྡུར་གྱི་ལྟད་མོའི་རིགས་ནི་གནས་འདིར་ག་སར་མཐོང་དུ་ཡོད། ཁྲོམ་རའི་ཟུར་ཞིག་ཏུ་དབྱུག་པ་གཞུ་རེས་ཀྱི་འགྲན་བསྡུར་སྤེལ་བཞིན་འདུག་པ་དང་། དེ་དང་ཆབས་ཅིག་འགེགས་གསོད་སྟེགས་བུའི་སྟེང་དུ་རལ་གྲི་དང་ཕུབ་ཐོགས་པའི་ཕོ་རྒོད་གཉིས་ཀྱིས་གྲི་རྩལ་འགྲན་བཞིན་འདུག རྩེད་མོ་དེར་མི་རྣམས་ཀྱིས་དགའ་མོས་ཆེན་པོ་བྱེད་ན་ཡང་། ཡིད་ཕངས་པ་ཞིག་ལ་སྲིད་གཞུང་གི་ལས་སྣ་བས་བཀག་སྡོམ་བྱས་ཏེ་མི་འདོད་བཞིན་མཚམས་འཇོག་དགོས་བྱུང་སོང་། ལས་སྣ་བ་ན་རེ། འགེགས་གསོད་སྟེགས་བུ་ནི་ཉེས་ཁྲིམས་གཅོད་སའི་གནས་ཁྱད་པར་ཅན་ཡིན་པས་གང་བྱུང་རྩེད་མོ་རྩེ་ཡུལ་བྱས་ན་ག་ལ་འགྲིག དེ་ནི་ཁྲིམས་ལུགས་ཀྱི་གཟི་བརྗིད་ལ་གནོད་པའི་ལས་ཤིག་རེད་པས་གཏན་ནས་མི་རུང་ཞེས་སོ། །
སྐབས་ཐོག་དེའི་མི་རྣམས་ལ་མཚོན་ན། ཕྱོགས་གཅིག་ནས་རྩེད་འཇོའི་དགའ་སྤྲོ་བཀག་སྡོམ་བྱེད་པའི་ཆེས་ཐོག་མའི་དུས་རིམ་དུ་ཁེལ་ཡོད་པ་དང་། ཕྱོགས་གཞན་ཞིག་ནས་རྩེད་འཇོའི་དགའ་སྤྲོ་འཚོལ་བར་ཆེས་ཤིན་ཏུ་མཁས་པའི་མི་རབས་ཤིག་གིས་བསྐྱངས་པའི་བུ་ཕྲུག་ཡིན་པས། དགའ་སྟོན་ལ་ཚུལ་ཇི་ལྟར་རོལ་རྒྱུའི་ཐད་ཁོ་ཚོའི་མི་རབས་རྗེས་མ་དང་ཐ་ན་ང་ཚོ་ལས་ཀྱང་མཁས་པོ་ཡོད་པ་རེད། ཁོ་ཚོའི་མི་རབས་རྗེས་མ་རྣམས་ནི་དྭངས་གཙང་ཆོས་ལུགས་པའི་གྲིབ་མ་ནག་པོས་གཡོགས་དྲགས་ཏེ་རྒྱབ་ཁབ་ཀྱི་སྣང་བརྙན་ཡང་གསོན་ཉམས་མེད་པའི་ཐལ་མདོག་ཅན་དུ་བསྒྱུར་ཞིང་། སྣང་ཚུལ་དེ་ཕྱིས་ཀྱི་དུས་ཡུན་རིང་པོའི་ཡུན་ལ་དག་གཙང་བཟོ་ཐུབ་ཡོད་པ་མ་རེད། དེ་བས། ང་ཚོས་འབད་པ་ཆེན་པོས་དགའ་སྤྲོ་འཚོལ་བའི་ཐབས་ལ་སྦྱངས་ཏེ་མེས་པོའི་ནུས་རྩལ་སླར་གསོ་བྱ་དགོས་འདུག་གོ །
ཁྲོམ་རའི་ནང་གི་འཚོ་བའི་བརྙན་རིས་དག་ལ་ཧྲིལ་གྱིས་བལྟས་ཚེ། དབྱིན་ཇི་ནས་རུ་སྤོར་ཡོང་མཁན་དག་གི་ཁ་དོག་སྐྱ་བོ་དང་། ཁམ་ནག་དང་། ནག་པོ་བཅས་ནི་རྩ་བའི་ཁ་དོག་ཆགས་འདུག་ན་ཡང་། དེ་ལས་གཞན་གསོན་ཉམས་ལྡན་པའི་ཁ་དོག་གཞན་དག་ཀྱང་འདྲེས་འདུག་སྟེ། དབྱིན་ཏི་ཨན་པ་ཁག་ཅིག་གིས་ལུས་ལ་ཚོན་རིས་སྣ་ཚོགས་དྲུབས་པའི་ཤ་བའི་པགས་ཚག་ཧར་པོ་གཡོགས། སྐེད་ལ་འགྲོན་བུས་བརྒྱན་པའི་སྐ་རགས་བཅིངས།
མགོ་ལ་བྱ་སྒྲོ་བཙུགས། རྒྱབ་ཏུ་མདའ་གཞུ་འཁུར། ལག་ཏུ་མདུང་རིང་ཐོགས་ཏེ་གཞོགས་གཅིག་ཏུ་འགྲེང་བསྡད་འདུག་གོ །ཁོ་ཚོའི་གདོང་ལས་མངོན་པའི་གཟབ་ནན་གྱི་ཉམས་འགྱུར་ལ་དྭངས་གཙང་ཆོས་ལུགས་པ་རྣམས་ཀྱིས་ཀྱང་འགྲན་མི་ཐུབ་པ་ལྟར་འདུག ལུས་པོའི་སྟོད་སྨད་བར་གསུམ་ཐམས་ཅད་ཁྲ་ཁྲ་སིལ་སིལ་གྱིས་ཡོངས་སུ་ཁེངས་པའི་ཀླ་ཀློའི་རིགས་དེ་དག་ལས་ཀྱང་གདོལ་སྤྱོད་ཚ་ཤོས་ནི་གྲུ་པ་དེ་ཚོ་རེད། ཁོ་ཚོ་ནི་ཉེ་ཆར་སེ་ཕན་གྱི་གྲུ་ཁ་ནས་འཁྱམས་ཏེ་གནས་འདིར་བསླེབས་པ་ཡིན་ཞིང་། དེ་རིང་ཆེད་དུ་འདེམ་བསྐོའི་མཛད་སྒོ་སྟེང་གི་འདུ་འཛི་ལ་ལྟད་མོར་ཡོང་བ་རེད། ཁོ་ཚོ་ནི་གུས་ཞབས་མེད་པའི་ཁྲམ་པ་རྐྱང་རྐྱང་རེད་དེ། ཉི་མས་ཚིག་སྟེ་ནག་ཀྲིག་ཀྲིག་བྱེད་པའི་ངོ་གདོང་སྤུ་ཡིས་ཁེངས། དོར་མ་ཞེང་ཁ་ཆེན་པོ་གྱོན་པའི་སྟེང་དུ་གསེར་ལེབ་མོ་དག་སྒྲོག་གུའི་ཚུལ་དུ་བརྒྱབ་ཅིང་སྐེད་པར་སྐ་རགས་བཅིངས། གྲི་རིང་ཐུང་གང་རུང་རྒྱུན་པར་ལུས་དང་མི་འབྲལ་བ་བྱེད། ཞྭ་མོ་ཆེན་པོའི་འོག་ན་ཀེམ་ཀེམ་བྱེད་པའི་མིག་ཟུང་ལས་དགའ་བའི་དུས་སུའང་གཅན་གཟན་ལྟ་བུའི་གཏུམ་དྲག་གི་ཉམས་ཤིག་མངོན་དེ་སྡོད་དོ། །ཁོ་ཚོས་བག་ཚ་ཡ་ང་སྤུ་ཙམ་ཡང་མེད་པའི་སྒོ་ནས་ཡུལ་ཁྲིམས་ཕྱག་སྲོལ་མཐའ་དག་རྩིས་མེད་བཟོ་བཞིན་འདུག་པ་སྟེ། དཔེར་ན། སྲིད་གཞུང་གི་ལས་སྣ་བའི་མཐོང་ས་ནས་ཐ་མག་འཐེན་ཡང་མི་གཞན་ལྟར་དངུལ་གྱི་ཉེས་ཆད་འཁུར་མི་དགོས་པ་དང་། འཛེམ་དོགས་གང་ཡང་མེད་པར་ཨམ་ཕྲག་ལས་ཆང་གི་ཤེལ་དེམ་བཏོན་ཡོང་སྟེ་རང་གིས་འཐུང་རྐྱང་བྱེད་ཅིང་འཁྲིས་ཀྱི་མི་ལའང་གཏོད་པར་བྱེད། མི་སེར་སྤེལ་ཡུལ་གྱི་ཡུལ་ཁྲིམས་ནི་རང་གི་ཡུལ་མི་རྣམས་ལ་རྩུབ་ཅིང་ཕྱོགས་ཡོང་གྲུ་པ་དག་ལ་འཇམ་པའི་ཚུལ་ལ་གཞིགས་ན། དེ་འདྲའི་འཐུས་ཚང་ཞིག་མིན་པ་གསལ་ཐིང་ཐིང་རེད། གྲུ་པ་དེ་ཚོས་ཡུལ་གཞན་དུ་དེ་ལྟར་གང་འདོད་ཅི་འདོད་བྱེད་པ་མ་ཟད།
ཕ་ཡུལ་གྱི་རྒྱ་མཚོའི་སྟེང་དུ་དེ་བས་ཀྱང་ཁྲིམས་མེད་ལུགས་མེད་ཀྱི་ལས་ཀ་རྐྱང་རྐྱང་བསྒྲུབས་ཏེ་སྡོད་པ་རེད། སྐབས་ཐོག་དེའི་གྲུ་པ་ཟེར་མཁན་དག་ནི་ད་ལྟའི་དུས་ཀྱི་མཚོ་ཇག་དང་གཅིག་པ་གཅིག་རྐྱང་རེད་དེ། དཔེར་ན། དགའ་སྟོན་ལ་ལྟད་མོར་ཡོང་བའི་གྲུ་པ་དེ་དག་ནི་མི་ཐ་ཤལ་དེ་འདྲ་མིན་ཡང་སྲིད་ཀྱང་། ཁོ་ཚོའི་ཁྲོད་ན་སེ་ཕན་རྒྱལ་ཁབ་ཀྱི་ཚོང་ཟོག་སྐྱེལ་འདྲེན་གྲུ་གཟིངས་ལ་འཕྲོག་བཅོམ་བྱས་མ་མྱོང་མཁན་གཅིག་ཀྱང་མེད་པ་ལྟ་བུ་རེད། ཁོ་ཚོ་ད་ལྟའི་ཁྲིམས་ཁང་དུ་འཁྲིད་པའི་དབང་དུ་བཏང་ན་ཡང་། འགེགས་གསོད་མི་གཏོང་བའི་ངེས་པ་ག་ལ་ཡོད།
འོན་ཀྱང་། དུས་སྐབས་དེར་མཚོན་ན། རྒྱ་མཚོ་ཆེན་པོ་ནི་རང་གི་འདོད་མོས་ལྟར་འཕྱོ་ཞིང་འཇགས་པའི་རང་དབང་གི་འཇིག་རྟེན་མཐའ་དབུས་མེད་པ་ཞིག་ཡིན་པས།
རང་བྱུང་ལྷགས་རླུང་མ་གཏོགས་མིའི་རིགས་ཁྲིམས་ལུགས་ཀྱི་དབང་ཤུགས་ད་དུང་བསླེབ་ཐུབ་མེད། དེ་བས། རླབས་ཕྲེང་དྲག་པོའི་རྩེ་ན་འཚོ་བའི་མཚོ་ཇག་རྣམས་ལམ་ནོར་ལྡོག་ཤེས་ཀྱིས་སྐམ་སར་ལོག་པའི་འདོད་མོས་ཡོད་ཚེ། དེ་མ་ཐག་མི་སེར་ཕལ་བའི་ཚུལ་བཟུང་སྟེ་འཚོ་བ་རོལ་ཆོག་ཆོག་ཡིན། ཐ་ན་ཁོ་ཚོ་ཁྲིམས་མེད་ལུགས་མེད་ཀྱི་ཇག་པ་ཡིན་དུས་ཀྱང་། མི་རྣམས་ཀྱིས་སྐབས་རེར་ཁོ་ཚོར་འབྲེལ་འདྲིས་བྱ་དགོས་བྱུང་ཡང་མཚན་ཤས་ཡོང་དོགས་ཀྱི་ཞེད་སྣང་སྐྱེ་དགོས་མེད། དེ་འདྲ་ཡིན་ཙང་། ལུས་ལ་གཟབ་གོས་ནག་པོའི་སྟེང་དུ་གོང་བ་སྒོར་སྒོར་བརྒྱབ་པ་གྱོན་ཞིང་མགོ་ལ་ཞྭ་མོ་རྩེ་ཕྲ་མ་གྱོན་མཁན་དྭངས་གཙང་ཆོས་ལུགས་པའི་རྒན་པོ་རྣམས་ཀྱིས་ཀྱང་གུས་ཞབས་མེད་པའི་གྲུ་པ་སྤྲོ་སྣང་ཅན་དེ་དག་ལ་གུ་ཡངས་ཀྱི་རྣམ་འགྱུར་སྟོན་པ་རེད། དཔེར་ན། དེ་རིང་སྨན་པ་ཝ་ཏི་ཕྲི་ལིན་བོ་ཐི་དང་རྒྱུས་མེད་ཀྱི་གྲུ་གཟིངས་དེའི་གྲུ་དཔོན་གཉིས་ཁ་བརྡ་བྱེད་བཞིན་མཉམ་དུ་ཁྲོམ་རའི་མི་ཚོགས་ཁྲོད་དུ་ཡོང་བ་ཀུན་གྱིས་མཐོང་ན་ཡང་། མི་སུ་ཞིག་ལ་ཡ་མཚན་པའི་སྣང་བ་བྱུང་མ་སོང་བ་དང་སུ་ཞིག་གིས་རྒྱབ་བཤད་ཤབ་ཤུབ་ཀྱང་བརྒྱབ་མ་སོང་བ་ལྟ་བུ་རེད།
རྒྱན་གོས་ཀྱི་ངོས་ནས་བཤད་ན། གྲུ་དཔོན་ནི་བརྒྱ་འདུས་སྟོང་ཚོགས་ཁྲོད་དུ་མཆོར་ཤོས་དང་རྫིག་ཤོས་དེ་རེད། ཁོས་གྱོན་གོས་སྟེང་དུ་དར་ཚོན་སྣ་ལྔ་བཏགས་ཤིང་། ཞྭ་མོར་གསེར་གྱི་ཕྲེང་བས་མཐའ་རྒྱན་སྤྲས་པའི་སྟེང་དུ་བྱ་སྒྲོ་རྐང་གཅིག་བཙུགས་ཡོད་པ་དང་། སྐེད་པར་དཔའ་དམ་ཞིག་བཏགས་འདུག ད་དུང་དཔྲལ་བའི་སྟེང་དུ་རྨ་ཤུལ་རིང་པོ་ཞིག་གསལ་ལེར་འདུག སྐྲ་ལོ་ཤད་ཚུལ་ལ་གཞིགས་ན། རྨ་ཤུལ་དེ་ཆེད་དུ་ཕྱིར་མངོན་པར་བྱས་པ་མངོན་གསལ་རེད། གལ་སྲིད། སྐམ་སའི་མི་སུ་ཞིག་གིས་དེ་ལྟའི་ཆས་གོས་ཡ་མ་བརླ་སྤྲས་ཤིང་རྨ་ཤུལ་བསྟན་ནས་དཔའ་མདོག་རྫིག་མདོག་བྱས་ཚེ། དེ་མ་ཐག་སྲིད་གཞུང་གི་ལས་སྣ་བས་འདྲི་གཅོད་ཚ་ནན་གཏང་སྲིད། ཐ་ན་དངུལ་གྱི་ཉེས་ཆད་བཏང་སྟེ་བཙོན་དུ་འཇུག་པའམ། སྐེ་སྒོ་གཡོགས་ནས་ཁྲོམ་སྟོན་མི་བྱ་བའི་ངེས་པའང་ཡོད་པ་མ་རེད། ཡིན་ཡང་། མིག་མདུན་གྱི་གྲུ་དཔོན་དེའི་ཆ་ལུགས་མཐོང་དུས་མི་རྣམས་ཀྱི་སྣང་ངོར། དེ་ནི་ཉ་མོའི་རྒྱབ་ན་གསེར་འོད་ཆེམ་ཆེམ་གྱི་ཉ་ཁྲབ་རང་ཆས་སུ་ཡོད་པ་ཇི་བཞིན་ཆ་ལུགས་དེ་ནི་ཁོ་ལྟ་བུའི་མི་དག་ལ་ཡོད་འོས་པ་ཞིག་ཡིན་པའི་ཉམས་སྣང་འབྱུང་གིན་ཡོད།
དབྱིན་ཀེ་ལན་གྱི་སྦེར་སི་ཏྲོ་གྲོང་ཁྱེར་ལ་འགྲོ་མཁན་ཡིན་པའི་གྲུ་དཔོན་དེ་སྨན་པ་དང་ཁ་གྱེས་རྗེས། ཁྲོམ་རའི་ནང་ངེས་མེད་དུ་འཁོར་སྐྱོད་བྱེད་བཞིན་འདུག གང་འཚམས་སོང་རྗེས། སྟབས་འགྲིག་ནས་ལྕམ་ཧ་སི་ཐིར་པེ་རན་འགྲེང་སྡོད་ས་དེར་བསླེབས་བྱུང་། ཁོས་ལྕམ་ཧ་སི་ཐིར་པེ་རན་ངོ་ཤེས་ཀྱིན་ཡོད་པ་འདྲ་སྟེ། འཛེམ་དོགས་གང་ཡང་མེད་པའི་སྒོ་ནས་ཐད་ཀར་ཚུར་ཡོང་ནས་མོ་དང་སྐད་ཆ་བཤད་སོང་། ལྕམ་ཧ་སི་ཐིར་པེ་རན་གང་དུ་འགྲེང་སྡོད་པའི་མཐའ་འཁོར་དུ་ལྷ་འདྲེ་གང་ཞིག་གིས་ས་རྟགས་བརྒྱབ་ཡོད་པ་ཇི་བཞིན་སྔར་རྒྱུན་དང་འདྲ་བར་སྟོང་པར་ལུས་འདུག མཐའ་འཁོར་གྱི་མི་རྣམས་ནི་ཕན་ཚུན་མགོ་དང་སྣ་གཏུགས་ནས་འཚང་ཁ་རྒྱག་དགོས་ཡོད་ན་ཡང་། མི་སུ་ཞིག་ཀྱང་མོའི་འཁྲིས་སུ་བཏུད་མི་སྲིད། ཚུལ་དེ་ནི་ཕལ་ཆེར་ཡིག་འབྲུ་དམར་པོ་དེའི་གཟི་ཤུགས་ལས་བྱུང་བ་ཞིག་ཡིན་པ་འདྲ། གཅིག་བྱས་ན། ལྕམ་ཧ་སི་ཐིར་པེ་རན་རང་ཉིད་ཀྱིས་འཛེམ་དོགས་བྱས་དྲགས་པས་ཡིན་ཡང་སྲིད།
ཡང་ན། གྲོང་མི་རྣམས་ལ་སྔོན་མ་ལྟར་བསམ་པ་ནག་པོ་དེ་འདྲ་མེད་ན་ཡང་བསམ་བཞིན་མ་ཡིན་པའི་ངང་ལ་མོར་གཡོལ་བ་ཡིན་ཡང་སྲིད་དོ། །གང་ལྟར་ཡང་། ཚུལ་དེས་དེ་སྔོན་ལྕམ་ཧ་སི་ཐིར་པེ་རན་ལ་ཕན་གང་ཡང་ཐོགས་མྱོང་མེད་ན་ཡང་། དེ་རིང་གྲུ་དཔོན་དང་ཁ་བརྡ་བྱེད་པའི་གོ་སྐབས་རྙེད་དཀའ་བ་ཞིག་སྤྲད་བྱུང་། ཕྱོགས་གཞན་ཞིག་ནས་བཤད་ན། ད་ལྟ་མོའི་སྤྱོད་ལམ་སྐོར་ནས་གྲོང་མིའི་ལྟ་སྟངས་རྦད་དེ་འགྱུར་ཡོད་པས། གྲུ་དཔོན་དང་སྐད་ཆ་བཤད་ཀྱང་མི་ཁ་ཡེ་ནས་འཁོར་མི་སྲིད།
ལྕམ་སྐུ་ཞབས་ལགས། ཁྱེད་ཀྱིས་མངགས་པའི་སྡོད་སའི་སྟེང་དུ་ད་དུང་མི་གཅིག་གི་སྡོད་ས་སྣོན་དགོས་འདུག ཐེངས་འདིའི་འགྲུལ་སྐྱོད་ཁྲོད་དུ་ན་ཚ་འབྱུང་བའམ་མགོ་ཡུ་འཁོར་བ་སོགས་ལ་སེམས་ཁྲལ་མེད་པ་ཆགས་སོང་། གྲུའི་སྟེང་དུ་མ་གཞི་ནས་ཕྱི་ནད་སྨན་པ་ཞིག་ཡོད་པའི་སྟེང་དུ་སྨན་པ་གཞན་ཞིག་ཀྱང་རག་བྱུང་། ད་ལྟ་ཉེན་ཁ་ཚ་ཤོས་ནི་སྨན་རྫས་ཀྱིས་འདང་མིན་དེ་རེད། སྨན་རྫས་ཀྱིས་ཀྱང་ཕལ་ཆེར་འདང་ངེས་རེད། མི་རིང་བའི་སྔོན་ལ་སེ་ཕན་གྱི་གྲུ་གཟིངས་ཤིག་ལས་མང་པོ་ཞེ་དྲག་རག་བྱུང” གྲུ་དཔོན་གྱིས་དེ་སྐད་བཤད་སོང་།
“ ཁྱེད་ཀྱིས་ག་རེ་གསུང་གིན་ཡོད།” ལྕམ་ཧ་སི་ཐིར་པེ་རན་ལ་དངངས་འདྲོག་ལངས་ན་ཡང་ཕྱིར་མི་མངོན་པར་བྱས་ཏེ་ན་རེ། “ད་དུང་གྲུ་ལ་སྡོད་མཁན་མི་གཞན་ཞིག་ཀྱང་འདུག་གམ” ཞེས་དྲིས།
“ག་རེ། ཁྱེད་ཀྱིས་ད་དུང་ཤེས་མེད་དམ། མིང་ལ་ཝ་ཏི་ཕྲི་ལིན་བོ་ཐི་ཟེར་མཁན་སྨན་པ་དེ་རེད། ཁོས་ཁྱེད་དང་མཉམ་དུ་གྲུ་སྟེང་གི་ཟ་མའི་བྲོ་བ་མྱང་དགོས་ཡོད་ཟེར་གྱིན་འདུག ཁྱེད་ཀྱིས་མི་ཤེས་པ་ག་ལ་སྲིད། ཁོས་རང་ཉིད་ཁྱེད་ཚོའི་རོགས་པ་ཡིན་ཚུལ་མང་པོ་ལབ་སོང་། འོ་རེད། ཁ་ཉིན་ཁྱེད་ཀྱིས་དྭངས་གཙང་ཆོས་ལུགས་པས་མནར་གཅོད་གཏོང་གིན་ཡོད་རབས་བཤད་པའི་སྐུ་ཞབས་ལགས་དེ་དང་ཁོ་གཉིས་གྲོགས་པོ་ཡག་པོ་ཡིན་སྐད་ཟེར།” གྲུ་དཔོན་གྱིས་སྐད་ཆེན་པོས་དེ་ལྟར་ལན་བཏབ།
“རེད་རེད། དངོས་གནས་རེད། ཁོ་གཉིས་གྲོགས་པོ་མཐུན་ཤོས་རེད། རྒྱུན་རིང་པོར་མཉམ་དུ་བསྡད་མྱོང་ཡོད་རེད།” ལྕམ་ཧ་སི་ཐིར་པེ་རན་གྱི་སེམས་སུ་འཚུབ་ཆ་ཆེན་པོ་ལངས་ན་ཡང་ཉམས་སྣང་མེད་པའི་ཚུལ་གྱིས་དེ་ལྟར་བཤད།
མཚམས་དེར། ལྕམ་ཧ་སི་ཐིར་པེ་རན་དང་གྲུ་དཔོན་གཉིས་ཀྱི་ཁ་བརྡའི་མཚམས་ཆད་སོང་། ཏག་ཏག་སྐད་ཅིག་མ་དེར། ལྕམ་ཧ་སི་ཐིར་པེ་རན་གྱི་མཐོང་ལམ་དུ་མངོན་པ་ནི། ཝ་ཏི་ཕྲི་ལིན་བོ་ཐི་ཡིས་ཁྲོམ་རའི་ཕར་ཕྱོགས་ཀྱི་གྲུ་ལོགས་ཤིག་ན་ཁོང་འཛུམ་ཤིག་ཤིག་གིས་རང་ཉིད་ལ་ཚུར་བལྟས་ཡོད་པ་དེའོ། །ཁོའི་འཛུམ་མདངས་དེས། འདུ་འཛི་ལང་ལོང་གི་ཁྲོམ་ར་དང་འུར་ཆལ་ཆལ་གྱི་མི་ཚོགས་བརྟོལ་ནས་གསང་བའི་བརྡ་འཕྲིན་སྐྱི་གཡའ་བ་ཞིག་སྐྱེལ་ཡོང་གིན་འདུག་གོ །

ཉེར་གཉིས་པ། ཁྲོམ་སྐོར།

ལྕམ་ཧ་སི་ཐིར་པེ་རན་གྱིས་སྐྱི་གཡའ་བའི་ངང་ཚུལ་གློ་བུར་བ་དེར་ཇི་ལྟར་ཁ་གཏད་གཅོག་དགོས་མིན་མ་ཤེས་པར་སྡོད་པའི་གནས་སྐབས་དེར། རོལ་ཆའི་རུ་ཁག་གི་རོལ་དབྱངས་ཀྱི་སྒྲ་གྲག་བྱུང་། ཚུལ་དེ་ལས་ཁྲོམ་སྐོར་བྱེད་མཁན་གྱི་རུ་དཔུང་ཆོས་ཁང་དུ་བསྐྱོད་པའི་ལམ་བར་དུ་ཡོད་པ་རྟོགས་ཐུབ། ཁོ་ཚོ་ཆོས་ཁང་དུ་བསླེབས་རྗེས། སྔ་མོའི་ཕྱག་སྲོལ་ལྟར་ཆོས་དཔོན་དེམ་སི་དེ་ཡོབ་ལགས་ཀྱིས་འདེམ་བསྐོའི་དགའ་སྟོན་སྟེང་གི་ཚོགས་བཤད་གནང་དགོས་རེད།
དེ་ནས་ཅང་མ་འགོར་བར། ཁྲོམ་སྐོར་རུ་དཔུང་འགྲོས་དལ་ལ་བརྗིད་ཉམས་ལྡན་པའི་ངང་ཁྲོམ་རའི་ཕྱོགས་སུ་ཡོང་བཞིན་པ་མཐོང་ཐུབ། རུ་སྣ་འདྲེན་མཁན་ནི་ལག་ཏུ་རོལ་ཆ་འདྲ་མིན་སྣ་ཚོགས་ཐོགས་པའི་རོལ་ཆའི་རུ་ཁག་རེད། འབུད་རྡུང་དཀྲོལ་གསུམ་བྱས་པའི་རོལ་དབྱངས་ཀྱི་འགྲོས་དེ་འདྲ་མི་མཉམ་ཞིང་བྱང་ཆ་ཡང་དེ་འདྲ་མེད་པར་སྣང་ན་ཡང་།
རྔ་སྦུག་དུང་ཆེན་མཉམ་པོར་འབུད་དཀྲོལ་བྱེད་པའི་ཟིལ་ཤུགས་ལ་གཞིགས་ན། མང་ཚོགས་ཀྱི་སེམས་སུ་མཆོག་གྱུར་བླ་མེད་ཀྱི་བག་ཆགས་བཟང་པོ་འཇོག་འདོད་ཀྱི་དམིགས་ཡུལ་དེ་ཡོངས་སུ་འགྲུབ་ཐུབ་ངེས་རེད། མུ་ཏིག་དཀར་ཆུང་གིས་ཚུལ་དེ་མཐོང་མ་ཐག་ཐལ་མོ་ཐག་ཐག་བརྡབས་བྱུང་། ཡིན་ཡང་། དེ་མ་ཐག་དེ་སྔོན་གྱི་སྤྲོ་སྣང་མཐའ་དག་གར་སོང་རྗེས་མེད་དུ་གྱུར་ཏེ་ཁུ་སིམ་མེར་ཅེ་རེར་ལྟ་བཞིན་བསྡད་སོང་། ཚུལ་དེ་ནི་རླབས་རྩེ
ན་རྩེན་པའི་ཆུ་སྐྱར་ཞིག་རྦ་རླབས་དྲག་པོ་མཁའ་རུ་འཕྱོ་བ་དང་བསྟུན་ནས་ནམ་མཁར་ཡལ་སོང་བ་དང་ཀུན་ནས་འདྲ། རོལ་ཆ་རུ་ཁག་གི་རྗེས་སུ་ཡོང་མཁན་ནི་དམག་མི་རྣམས་རེད། ཁོ་ཚོའི་བཀྲག་འོད་ལམ་ལམ་བྱེད་པའི་གོ་མཚོན་མཐོང་བ་ན། མུ་ཏིག་དཀར་ཆུང་ཡང་བསྐྱར་སྤྲོ་སྣང་གིས་བརྟས་འདུག དམག་དཔུང་དེའི་ཁྲོད་ན་གླས་དམག་གཅིག་ཀྱང་མེད། ཁོ་ཚོ་ནི་འདས་པའི་ལོ་ཟླ་རིང་མོར་དཔའ་བོའི་མཚན་སྙན་འཁྱེར་ཏེ་ཡོང་བའི་དཔུང་ཁག་ཅིག་ཡིན་ཞིང་། ཁོ་ཚོའི་ཁྲོད་དུ་མི་དྲག་མང་པོ་ཡོད། ཁོ་ཚོ་དགྲ་འཐབ་ལ་ཤིན་ཏུ་མོས་པའི་དབང་གིས། དམག་དོན་སློབ་གླིང་ཞིག་གསར་དུ་བཙུགས་ཏེ་དམག་དོན་གཞུང་ལུགས་ལ་སློབ་སྦྱོང་དང་དམག་སྦྱོང་བྱ་འདོད་ཆེན་པོ་བྱེད་ཀྱིན་ཡོད། ཁོ་པ་ཚོའི་ཁེངས་དྲེགས་ཀྱི་ཉམས་འགྱུར་ལ་ལན་གཅིག་བལྟས་པས་ཀྱང་། དུས་སྐབས་དེར་མི་རྣམས་ཀྱིས་དམག་མི་ལ་གོང་བཀུར་ཇི་འདྲ་བྱེད་ཀྱིན་ཡོད་པའི་ཚུལ་ལས་སླ་པོར་རྟོགས་ཐུབ། ཁོ་ཚོའི་ཁྲོད་ན་ད་དུང་རྒྱལ་ཁབ་གཞན་གྱི་གཡུལ་འཁྲུག་ལ་ཞུགས་ཏེ་དཔའ་བོའི་རྟགས་མ་བླངས་མྱོང་མཁན་ཡང་ཁ་ཤས་ཡོད། དམག་དཔུང་གི་ལུས་ལ་གྱོན་པའི་ཁྲབ་རྨོག་ལས་བཀྲག་མདངས་ལམ་ལམ་འཚེར་ཞིང་། རྨོག་སྟེང་དུ་བཙུགས་པའི་བྱ་སྒྲོ་ལྡེམ་ལྡེམ་བྱེད་བཞིན་སྐྱོད་པའི་ངང་ཚུལ་ནི་དངོས་གནས་རྔམ་བརྗིད་ལྡན་པ་ཞིག་རེད།
དམག་དཔུང་གི་རྗེས་སུ་ཡོང་མཁན་ནི་རིག་གནས་ལ་མཁས་པའི་ཞི་དཔོན་རྣམས་རེད། ལྟད་མོ་བ་བསམ་བློ་ཡོད་མཁན་ཞིག་ཡིན་ཚེ་ཁོང་རྣམ་པར་ལྟ་འདོད་ཆེན་པོ་ཡོད་སྲིད། ཕྱིའི་བྱད་གཟུགས་ཀྱི་ངོས་ནས་བལྟས་ན་ཡང་། ཁོང་རྣམ་པའི་གཟབ་བརླིང་གི་གཟི་ཉམས་དེས་མདུན་ཕྱོགས་ན་བྲང་ཁ་ལྡིར་ལྡིར་གྱིས་སྐྱོད་པའི་དམག་མི་དེ་ཚོ་ཟིལ་གྱིས་མནན་ཡོད་པའི་སྣང་བ་སྟེར། དུས་རབས་དེར། མི་ཤེས་རབ་ཅན་ལ་གོང་བཀུར་བྱེད་པའི་གོམས་སྲོལ་དེང་སང་ལྟ་བུ་ཞིག་མེད་ན་ཡང་། མིའི་རང་ཚུགས་དང་བརྟན་ཚུགས་འགྲུབ་བྱེད་དུ་གྱུར་པའི་ཤེས་བྱའི་རྣམ་གྲངས་དག་ལ་དེང་སང་ནང་བཞིན་དང་དོད་ཆེན་པོ་བྱེད་ཀྱིན་ཡོད། མི་རྣམས་ཀྱི་ཤ་གསེང་རུས་གསེང་ན་ད་དུང་ཡང་ཕ་ཤུལ་བུ་ཡིས་བཟུང་སྟེ་ཐོབ་པའི་དབང་དྲག་ལ་གུས་ཞེད་བྱེད་པའི་བག་ཆགས་སྔར་བཞིན་བསྡད་ཡོད་ན་ཡང་། མི་རབས་སྔོན་མ་དང་བསྡུར་ན་ཅུང་ཟད་ཉུང་དུ་ཕྱིན་ཡོད་པ་མངོན་གསལ་རེད་དེ། དཔེར་ན། མང་གཙོའི་འདེམ་བསྐོ་བརྒྱུད་ནས་གཞུང་ཞབས་དཔོན་རིགས་འདེམ་པའི་སྐབས་སུ་བག་ཆགས་དེའི་སྟོབས་ཤུགས་ཇེ་ཆུང་དུ་གྱུར་ཡོད་པ་ལྟ་བུ་རེད། འགྱུར་ལྡོག་ཆེན་པོ་འདི་ནོར་འཁྲུལ་ཞིག་ཡིན་སྲིད་ལ་ཡང་དག་པ་ཞིག་ཡིན་ཡང་སྲིད། ཡང་ན་སྐྱོན་དང་ཡོན་ཏན་གཉིས་འདྲ་མཉམ་དུ་ཡོད་ཀྱང་སྲིད། འདས་པའི་ལོ་རབས་ནང་དུ། རུ་སྤོར་ནས་གནས་འདིར་ཡོང་མཁན་དབྱིན་ཇི་པ་རྣམས་ཀྱིས་གུས་ཞེད་ཀྱི་ཡུལ་དུ་གྱུར་པའི་རྒྱལ་པོ་དང་སྐུ་དྲག་མི་དཔོན་སོགས་དབང་དྲག་ཅན་དག་རྒྱབ་ཏུ་བསྐྱུར་ཏེ་ཡོང་ན་ཡང་། སེམས་ཁོང་ན་དབང་དྲག་ཅན་ལ་གུས་ཞེད་བྱེད་པའི་བག་ཆགས་དང་སེམས་ཁམས་སྔར་བཞིན་མ་ཉམས་པར་གནས་ཡོད། དེ་བས། ཁོ་པ་ཚོས་རྒན་པོ་དག་གི་དཀར་བོང་བོང་གི་དབུ་སྐྲ་དང་དཔྲལ་གཉེར་ཁྲོད་དམ། ཡང་ན་སུ་ཞིག་གི་རྒྱུན་རིང་གི་སྤྱོད་ལམ་གཙང་མའམ། ཡང་ན་སུ་ཞིག་གི་ཤེས་རབ་དང་སྐྱོ་གར་འདྲེས་མའི་མི་ཚེའི་བྱུང་བའམ། ཡང་ན་མི་རྣམས་ལ་ཆོས་ཀྱི་ངོ་བོའམ་བདེན་ལུགས་ངོ་སྤྲོད་ནུས་པའི་ཤེས་རབ་ཆེན་པོ་སོགས་ལས་དེ་མཐུན་གྱི་དབང་དྲག་དང་གུས་ཞེད་འཚོལ་བཞིན་ཡོད། དེ་སྔོན་འདེམ་བསྐོ་བརྒྱུད་ནས་དབང་དྲག་ཅན་དུ་གྱུར་པའི་ཆབ་སྲིད་པ་སྟེ། དཔེར་ན། སྤྱི་ཁྱབ་ཆེན་མོ་པེ་ལིན་ཧམ་སོགས་ནི་འཇོན་ཐང་ཆུང་ཞིང་ཤེས་ཡོན་དམན་ན་ཡང་། ཁོ་ཚོ་བརྟན་ཚུགས་ཆེ་ཞིང་རང་རྟོན་ཆེ་བ་དང་གལ་འགག་ལ་ཐུག་དུས་རྒྱལ་ཁབ་ཀྱི་ཆེད་དུ་རང་སྲོག་འབེན་དུ་འཛུགས་ཕོད་མཁན་ཤ་སྟག་ཡིན། གཤིས་ཀ་དེ་དག་ནི་ཁོ་ཚོའི་ཆུ་ཞེང་གབ་པའི་བྱད་གཟུགས་རྫིག་པོ་དག་ལས་ཀྱང་གསལ་བོར་མངོན་ཡོང་གིན་འདུག མང་གཙོའི་སྣེ་ཁྲིད་མཁན་ཡིན་པའི་ཁོ་ཚོའི་དབང་ཐང་མཛད་རྗེས་ཀྱི་ངོས་ནས་བཤད་ན། སྐུ་དྲག་གི་གོ་ས་སྤྲོད་པའམ་ཡང་ན་སྲིད་གཞུང་གི་བློ་འདྲི་ཡུལ་དུ་བཀུར་བའི་དབང་དུ་བཏང་ན་ཡང་ཐལ་དྲགས་ཡོད་པ་མ་རེད།
ཞི་དཔོན་རྣམས་ཀྱི་རྗེས་སུ་འབྲངས་ཏེ་ཡོང་མཁན་ནི་མཚན་གྲགས་ཕྱོགས་སུ་རྒྱས་པའི་ཆོས་དཔོན་ལོ་གཞོན་དེ་རེད། ཏག་ཏག་སྐབས་དེར། མི་རྣམས་ཀྱིས་ཁོང་གི་ཞལ་སྒོ་རིག་པའི་བུམ་བཟང་ལས་འོངས་པའི་བཀའ་གསུང་ལ་མཉན་འདོད་ཆེན་པོས་རེ་སྒུག་བྱེད་སྒང་རེད། དུས་རབས་དེར། ཁོང་གིས་གཉེར་བཞིན་པའི་ཆོས་དཔོན་གྱི་ཕྱག་ལས་ལ་མཚོན་ན། ཆབ་སྲིད་ལས་རིགས་ལས་ཀྱང་ལྡབ་འགྱུར་གྱིས་ཤེས་རབ་དང་འཇོན་ཐང་རྩལ་དུ་གདོན་དགོས་ཡོད། ཁོང་ཚོར་ཚེ་འདི་ཕྱིའི་དགེ་རྩ་གསོག་འདོད་ཀྱི་སེམས་བསྐྱེད་རྒྱ་ཆེན་པོ་དེ་འདྲ་མེད་པའི་དབང་དུ་བཏང་ན་ཡང་། ཆོས་དཔོན་གྱི་མཚན་ཐོབ་ཡོད་པ་ཙམ་གྱིས་མི་སེར་ཕལ་བ་རྣམས་ཀྱིས་སྤྱི་བོའི་གཙུག་ཏུ་བཀུར་བཞིན་ཡོད། དེའི་བསླུ་བྲིད་ཁོ་ནས་ཀྱང་ཕུགས་རེ་ཡོད་མཁན་གྱི་སྐྱེ་བོ་རྣམས་ལམ་ཁ་དེར་འཚང་ཁ་རྒྱག་བཞིན་ཡོད་པ་རེད། ཁྲི་འཕང་མཐོན་པོར་གཤེགས་པའི་ཆོས་དཔོན་ཞིག་ཡིན་ཚེ། ཆབ་སྲིད་ཀྱི་དབང་ཆ་ཡང་ལས་སླ་པོར་ཕྱག་ཏུ་འཐོབ་སྲིད་དེ། དཔེར་ན། ཆོས་དཔོན་ཁི་རེ་སི་མ་སིར་ལྟ་བུ་རེད།
གྲོང་མི་རྣམས་ཀྱིས་ཆོས་དཔོན་དེམ་སི་དེ་ཡོབ་ལགས་རུ་དཔུང་ཁྲོད་ན་གོམ་ཞེང་ཆེན་པོས་མདུན་དུ་སྐྱོད་བཞིན་པ་མཐོང་བྱུང་། ཁོང་དབྱིན་ཀེ་ལན་གསར་མར་ཡོང་བ་ནས་ད་བར་དུ་དེ་རིང་ལྟར་སྟོབས་དང་ཤུགས་ཀྱིས་བརྟས་པ་ཞིག་སྔོན་ཆད་ཁོ་ཚོས་ཁྱོན་ནས་མཐོང་མྱོང་མེད། ཁོང་གི་གོམ་སྟབས་དུས་རྒྱུན་ལྟར་ཤུགས་མེད་པ་དེ་འདྲ་མ་ཡིན་ལ་གཟུགས་པོ་ཡང་དུས་རྒྱུན་ལྟར་སྒུར་སྒུར་པོ་དེ་འདྲ་མ་ཡིན། མ་ཟད་ཁོང་གིས་དུས་རྒྱུན་ལྟར་ལག་པ་ཡ་གཅིག་གིས་རང་ཉིད་ཀྱི་བྲང་ཁ་ཡང་མནན་མི་འདུག དེ་ལྟ་ན་ཡང་།
ཕར་བལྟས་ཚོད་ཀྱིས་ཆོས་དཔོན་ཁོང་གི་སྟོབས་ཤུགས་སྔར་མེད་པ་དེ་ནི་ཕྱི་ལུས་པོ་ལས་བཏོན་པ་མ་ཡིན་པར་ནང་སེམས་ཁོང་ནས་འདོན་བཞིན་ཡོད་པའི་སྣང་བ་སྟེར། ཡང་ན། ལྷའི་ཕོ་ཉ་དག་གིས་མི་མངོན་དབྱིངས་ནས་ཁོང་ལ་གནང་གིན་པའི་ཉམས་སྣང་སྟེར།
གཅིག་བྱས་ན། དྲང་བདེན་གྱི་བསམ་བློའི་མེ་ལྕེས་བག་ལ་ཞ་བའི་སྤྲོ་སྣང་རྒྱུན་རིང་པོར་བསྐོལ་མཐར་དེ་རིང་གི་སྟོབས་ཤུགས་དེ་ཉིད་ཐོལ་གྱིས་འཕྱུར་བ་ཡིན་སྲིད། ཡང་གཅིག་བྱས་ན། ཁོང་གི་རྫི་གསང་རྣོ་བའི་ངང་གཤིས་དེ་རྣར་གཟན་པའི་རོལ་དབྱངས་ཀྱི་སྒྲ་དྲག་པོས་རབ་ཏུ་གཡོས་ནས་དེ་འདྲ་ཆགས་པ་ཡིན་ཡང་སྲིད། དེ་ལྟ་མོད་ཀྱི། ཁོང་གི་སྤྱན་གཉིས་ནི་དེ་ལས་ལྡོག་སྟེ་རྨོངས་ཤིང་འཐོམ་པའི་ཉམས་ཀྱིས་ཁེངས་འདུག ཚུལ་དེས་ལྟད་མོ་བའི་སེམས་སུ་ཁོང་གིས་ཡང་སྙིང་རོལ་དབྱངས་ཀྱི་སྒྲ་ཐོས་ཀྱིན་ཡོད་དམ་སྙམ་པའི་དོགས་པའང་སློང་བར་བྱེད་དོ། །གང་ལྟར་ཆོས་དཔོན་དེམ་སི་དེ་ཡོབ་ལགས་ཀྱི་ཕྱི་ལུས་པོ་ནི་དེ་ལྟར་སྟོབས་ཤུགས་སྔར་མེད་པ་ཞིག་གིས་བསྐུལ་ནས་མདུན་དུ་སྐྱོད་བཞིན་འདུག
ཡིན་ན་ཡང་། ཁོང་གི་ནང་སེམས་པ་ག་བར་ཡོད་དམ། ནང་སེམས་པ་ཆེས་གཏིང་རིམ་དུ་མངོན་ཆུང་ངང་སྦས་ཡོད་ངེས། སེམས་པས་སྔར་མེད་ཀྱི་བློ་ཤེད་བཀོལ་ཏེ་མི་འགྱངས་པར་སྤེལ་རྒྱུའི་ཚོགས་བཤད་སྐོར་ལ་བཀོད་སྒྲིག་བྱེད་བཞིན་ཡོད་ངེས། དེ་ལྟར་སེམས་པས་སྣང་ལ་མ་ངེས་པའི་ངང་ལ་ལུས་པོ་འཁྲིད་དེ་མདུན་ཕྱོགས་སུ་སྐྱོད་བཞིན་ཡོད་ངེས།
མ་ཟད། འཕྲུལ་ཆས་ལྟར་མདུན་དུ་སྐྱོད་བཞིན་པའི་ལུས་པོ་ལ་ཡང་སེམས་པ་ནང་བཞིན་ལྗིད་ཚད་ཀྱི་འདུ་ཤེས་མེད་པར་གྱུར་ཡོད་ངེས། མདོར་ན། ཤེས་རབ་ཕུལ་དུ་སོན་ཡང་ལུས་སེམས་ནད་ཀྱིས་ཟིན་པའི་མི་ཞིག་ལ་མཚོན་ན། ལུས་སེམས་ཀྱི་ནུས་པ་ཡོད་རྒུ་རྩལ་དུ་སྤྲུགས་ཏེ་ཡུད་ཙམ་རིང་ལ་སྟོབས་ཤུགས་བསྐྱེད་ཐུབ་ཀྱིན་ཡོད་ན་ཡང་། དེ་ནི་ཡུན་རིང་ལ་མཁོ་བའི་སྟོབས་ཤུགས་དུས་ཐུང་ནང་ཐོལ་གྱིས་བཏོན་པ་ཞིག་ཡིན་པས་མི་འགྱངས་པར་ཤི་མིན་རོ་མིན་ཆགས་ངེས་རེད།
ལྕམ་ཧ་སི་ཐིར་པེ་རན་གྱིས་མིག་རྡེབ་ཙམ་ཡང་མ་བྱས་པར་ཆོས་དཔོན་ལ་ཅེར་ནས་བསྡད། གང་ནས་ཇི་ལྟར་ཡོང་བ་མི་ཤེས་པའི་སྐྱོ་ཤུར་ཤུར་གྱི་ཚོར་སྣང་གློ་བུར་བ་ཞིག་གིས་མོའི་ལུས་སེམས་ཕྱི་བསིལ་ནང་འཁྱག་བཟོས་སོང་། ཉམས་སྣང་ལ་ཆོས་དཔོན་ཁོང་དང་རྒྱང་ཐག་གིས་ཆོད་ཡོད་པའི་སྣང་བ་བྱུང་ཞིང་། ད་ནི་མཇལ་འཛོམས་ཀྱི་ལས་འཕྲོ་རྦད་དེ་ཟད་ཚར་སོང་སྙམ་པ་བྱུང་། སྔོན་ཏག་ཏག་ལ། མོའི་སེམས་སུ་ད་དུང་ཆོས་དཔོན་དང་གསང་བའི་མིག་བརྡ་འཕེན་རེས་བྱས་ཏེ་བསམ་དོན་གོ་བརྡ་སྤྲོད་དགོས་བསམ་གྱིན་ཡོད་པ་རེད། མིག་སྔའི་སྣང་ཚུལ་དེ་མཐོང་བའི་མོད་ལ་མོའི་མིག་ལམ་དུ། ནག་རོག་རོག་གི་གདོད་མའི་ནགས་ཚལ་དེ། དབེན་འཇགས་འཇགས་ཀྱི་ལུང་ཤུར་ཆུང་ཆུང་དེ། བརྩེ་དུང་དང་སྐྱོ་གདུང་གི་ངང་ཚུལ་དེ། སྔོ་དྲེག་གིས་ཁེབས་པའི་ཡལ་ག་དེ། དཔུང་བ་གཤིབ་སྟེ་སྡོད་པའི་རྣམ་པ་དེ། ད་དུང་རྒྱུག་ཆུའི་ཤང་ཤང་སྐྱོ་གླུ་དང་འགྲོགས་པའི་སེམས་རྩ་འཁོལ་པོའི་གཏམ་གླེང་སོགས་རེ་རེ་བཞིན་གཟུགས་ཅན་དུ་ཤར་ཡོང་། གནས་སྐབས་དེར་ཁོ་གཉིས་ཕན་ཚུན་ལ་ཇི་འདྲའི་ཁ་རྒྱུས་ཁོག་རྒྱུས་ཡོད་པ་ཞིག་ཡིན་ཨང་། འོན་ཀྱང་།
ད་ལྟ་མིག་མདུན་དུ་ཡོད་པའི་མི་དེ་ཁོང་རེད་དམ། དངོས་གནས་ཐུགས་ངོ་ཟིན་ཁག་པོ་འདུག རོལ་དབྱངས་ཀྱི་སྒྲ་གདངས་བརྗིད་པོ་དེའི་ཁྲོད་དུ། ཁོང་ཆོས་དཔོན་ཚོ་དང་ལྷན་དུ་མགོ་འཕང་མཐོན་པོས་སྐྱོད་བཞིན་འདུག ཆོས་འཇིག་རྟེན་གང་གི་ངོས་ནས་བཤད་ན་ཡང་ཁོང་གི་སྤྱི་ཚོགས་གོ་ཐོབ་ནི་མཐོ་དྲགས་ཏེ་ཕལ་བ་དང་རྒྱང་ཐག་གིས་ཆོད་ཡོད་པའི་ཁར། ད་ལྟ་མོའི་མིག་མདུན་གྱི་ཁོང་ནི་འཇིག་རྟེན་ལས་འདས་པའི་མནོ་བསམ་ཁྲོད་དུ་བྱིང་ཡོད་པས་སྔར་བས་ཀྱང་རྒྱང་ཐག་གིས་ཆོད་ཡོད་པའི་སྣང་བ་སྟེར། མོས་ཡོད་ཚད་རྨི་ལམ་ཐུན་གཅིག་རང་ཡིན་པ་གཞི་ནས་ཚོར་བྱུང་། དེ་སྔོན་མོས་རྨི་ལམ་དེ་མཐའ་གཅིག་ཏུ་བདེན་པར་བཟུང་ན་ཡང་། དོན་དངོས་སུ་ཆོས་དཔོན་དང་ཁོ་གཉིས་ཀྱི་བར་དུ་ཁ་ཡོད་ལག་ཡོད་ཀྱི་འཚོ་བའི་འབྲེལ་ཐག་གང་ཡང་འབྱུང་མི་སྲིད་པ་ཚོར་བྱུང་། ཚོར་ནས་ཀྱང་སེམས་པ་སྐྱོ་ཤུར་ཤུར་དུ་གྱུར་སོང་། དེ་དང་ཆབས་ཅིག ལྕམ་ཧ་སི་ཐིར་པེ་རན་གྱི་ལུས་སྟེང་སེམས་སྟེང་ན་ད་དུང་བུད་མེད་ཀྱི་ངང་གཤིས་མང་པོ་ཞིག་ལུས་ཡོད་པའི་དབང་གིས།
མོས་ཆོས་དཔོན་དེམ་སི་དེ་ཡོབ་ལགས་ལ་གུ་ཡངས་ཁྱོན་ནས་སྟེར་ཐུབ་ཀྱིན་མེད། ནང་སྒོས་སུ། ལས་དབང་གི་གདམ་ག་རང་ལག་ཏུ་ཟིན་གྲབས་ཡོད་པའི་ད་ལྟའི་དུས་འདིར། མོས་དེ་བས་ཀྱང་ཁོང་ལ་གུ་ཡངས་སྟེར་ཐབས་ཡེ་ནས་མེད་དེ། ཁོང་ནི་ཅི་མི་སྙམ་པར་ཁོ་གཉིས་ཐུན་མོང་གི་འཇིག་རྟེན་ནས་རྦད་དེ་ཕྱིར་ཐོན་ཞིང་། མོ་རང་གཅིག་པུ་མུན་པ་སྟུག་པོའི་ཁྲོད་དུ་བསྐྱུར་ཏེ་རྐང་སྙོབ་ལག་སྙོབ་ཀྱིས་ཕར་ཁོ་རང་འཚོལ་དགོས་བཟོས་ཡོད་པས་སོ། །
མུ་ཏིག་དཀར་ཆུང་གིས་ཨ་མའི་བསམ་དོན་ཅུང་ཟད་ཚོར་ཐུབ་ཡོད་པ་ཡིན་ནམ།
ཡང་ན། མོ་རང་ལ་ཡང་ཆོས་དཔོན་དང་རྒྱང་ཐག་གིས་ཆོད་ཡོད་པའི་ཚོར་སྣང་དེ་འདྲ་བྱུང་བ་གང་ཡིན་ཆ་མ་འཚལ་ཡང་། རུ་དཔུང་མདུན་ཐད་ནས་སྐྱོད་དུས་མོ་ནི་བྱིའུ་ཆུང་ཆུང་ཞིག་དང་འདྲ་བར་ཕར་ལྡིང་ཚུར་ལྡིང་གིས་རྩེད་མོར་གཡེང་སྟེ་སྡོད་ཅིང་། དེ་ནས་རུ་དཔུང་ཕར་ཕྱིན་ཙམ་ལ་མགོ་བོ་ཡར་དགྱེ་ནས་ཨ་མར་བལྟས་ཏེ་ན་རེ།
“ཨ་མ་ལགས། ཁོང་ནི་ཁ་ཉིན་ཆུ་འགྲམ་ནས་ང་ལ་འོ་བྱེད་མཁན་ཆོས་དཔོན་དེ་རེད་དམ” ཞེས་དྲིས་བྱུང་།
“ཁ་རོག་སྡོད་ཅིག ཨ་མའི་ལོ་ལོ། ནགས་ཁྲོད་ཀྱི་དོན་དག་རྣམས་ཁྲོམ་རའི་ནང་དུ་སྒྲོག་ག་ལ་རུང་།” ལྕམ་ཧ་སི་ཐིར་པེ་རན་གྱིས་སྐད་ཆུང་ངུས་དེ་ལྟར་བཤད།
“དེ་རིང་ཁོང་གི་བཟོ་ལྟ་ཁྱད་མཚར་བ་ལ་ཨང་། ངས་དངོས་གནས་ཁོང་ངོ་ཤེས་མ་བྱུང་། གལ་ཏེ་ཁོང་ཡིན་པ་ཤེས་ཚེ། བདག་ཁོང་གི་མདུན་དུ་ཕྱིན་ཏེ་མི་ཚོགས་ཁྲོད་ནས
བདག་ལ་འོ་བྱེད་དུ་འཇུག་ངེས་ཡིན། ཨ་མ་ལགས། དེ་ལྟར་བྱས་ཚེ་ཆོས་དཔོན་ཁོང་གིས་ག་རེ་གསུང་སྲིད་དམ། ཁོང་གིས་ལག་པས་བྲང་ཁ་མནན་ཏེ་མིག་ལོག་དང་བཅས་ང་ལ་ཕར་རྒྱུག་ཟེར་མི་འོང་ངམ།” མུ་ཏིག་དཀར་ཆུང་གིས་སྔར་གྱི་ཚིག་རྔ་བསྐྱངས་ནས་དེ
ལྟར་དྲིས་བྱུང་།
“ཁོང་གིས་ག་རེ་གསུང་སྲིད་དམ། ཕལ་ཆེར་ཁོང་གིས། ད་ལྟའི་དུས་ཚོད་འདིར་ཁྱོད་ལ་འོ་བྱས་ན་ག་ལ་རུང་། མ་ཟད་ཁྲོམ་རའི་ནང་ནས་འོ་བྱས་ཚེ་དཔེ་བསགས་པ་རེད།
ཅེས་གསུང་མདོག་ཁ་པོ་རེད། གླེན་ཕྲུག ཁྱོད་ཀྱིས་ཁོང་ལ་སྐད་ཆ་མ་བཤད་པ་སྟབས་ཡག་པ་རེད།” ལྕམ་ཧ་སི་ཐིར་པེ་རན་གྱིས་དེ་ལྟར་ལན་བཏབ།
ཆོས་དཔོན་དེམ་སི་དེ་ཡོབ་ལགས་ཀྱི་བཟོ་ལྟ་ཁྱད་མཚར་དེས་མི་གཞན་ཞིག་ལ་ཡང་རིགས་མཐུན་གྱི་ཚོར་སྣང་བསྐྱེད་ཡོད་འདུག སྐབས་དེར། མི་ཞིག་གིས་སྨྱོ་རྟགས་བསྟན་ནས་གྲོང་མི་གཞན་གྱིས་མི་ནུས་པའི་ལས་ཀ་ཉེན་ཁ་ཚ་པོ་ཞིག་བྱས་བྱུང་བ་སྟེ། བརྒྱ་ཚོགས་སྟོང་འདུས་ཀྱི་མིག་མདུན་ནས་བྲང་ཁར་ཡིག་འབྲུ་དམར་པོ་བཙེམས་པའི་བུད་མེད་དེ་དང་ལབ་གླེང་བྱས་བྱུང་། མི་དེ་ནི་རྒན་མོ་ཧེ་པིན་སི་རེད། མོས་ཕྱུ་པ་རིང་པོའི་སྟེང་དུ་རིམ་པ་སུམ་རྩེག་ཅན་གྱི་གོང་བ་བརྒྱབ་ཅིང་། ནང་དུ་མེ་ཏོག་དྲུབས་པའི་ནང་གོས་གྱོན་ཡོད་པ་དང་། ལག་ཏུ་གསེར་ཤན་བརྒྱབ་པའི་འཁར་བ་ཐོགས་ཏེ་ཁྲོམ་སྐོར་མཛད་སྒོ་ལ་ལྟད་མོར་ཡོང་འདུག ལྷ་པ་དང་མོ་མའི་བསྟན་པ་ཤིན་ཏུ་དར་པའི་དུས་རབས་དེར།
གྲོང་པ་ཁྱིམ་མཚེས་རྣམས་ཀྱིས་རྒན་མོ་དེ་ནི་ལྷ་པ་མོ་མའི་ཚབ་བྱེད་མི་སྣ་ཡིན་པའི་ལྟ་སྟངས་འཛིན་ཞིང་སྐད་གྲགས(ཕྱིས་སུ་ཏག་ཏག་སྐད་གྲགས་ཀྱི་རྐྱེན་པས་མོ་རང་གི་སྲོག་ཤོར་བ་རེད།)ཤིན་ཏུ་ཆེ། དེ་བས། དུས་རྒྱུན་མི་རྣམས་མོ་ལ་གཡོལ་ནས་འགྲོ། མོའི་བཀྲག་མདངས་ལྡན་པའི་ཕྱུ་པར་རེག་ཙམ་བྱས་པས་ཀྱང་ནད་ཡམས་འགོ་སྲིད་པ་ལྟར་བཀྱེད་ནས་འགྲོ་བ་རེད། མ་གཞི་མི་མང་པོ་ཞིག་གིས་ལྕམ་ཧ་སི་ཐིར་པེ་རན་ལ་ལྟ་སྟངས་ཡག་པོ་འཛིན་གྱིན་ཡོད་ན་ཡང་། མོ་རང་རྒན་མོ་ཧེ་པིན་སི་དང་མཉམ་དུ་ཡོད་པ་མཐོང་མ་ཐག་མི་རྣམས་རྣམ་རྟོག་ཆེན་པོ་ལངས་ཏེ། ཁོ་གཉིས་ཀྱི་ཉེ་འཁོར་ནས་འཚང་ཁ་ཤིག་ཤིག་གིས་ཕྱིར་བཀྱེད་སོང་།
“གཟིགས་དང་། སྐྱེ་བོ་ཕལ་བ་དག་གིས་ག་ལ་ཤེས་ཨང་། སྐྱེས་བུ་དམ་པ་ཕ་གིར་གཟིགས་དང་། མི་རྣམས་ཀྱིས་ཁོ་རང་སྐྱེས་ཆེན་དམ་པར་བརྩི་བཞིན་ཡོད་པ་རེད། ཁོའི་བཟོ་ལྟ་ལ་གཟིགས་དང་། དངོས་གནས་འཁྲབ་མཁས་པོ་མི་འདུག་གམ། གཞན་ལྟ་ཞོག་ཐ་ན་ང་ཡང་སྣང་བ་འཁྲུལ་གྲབས་བྱེད་ཀྱིན་འདུག ད་ལྟ་ཁོང་ལ་ལྟད་མོར་ལྟ་མཁན་མི་ཚོགས་ལ་མཚོན་ན། མི་རིང་བའི་སྔོན་ལ་ཁོང་གིས《ཡེ་ཤུའི་གསུང་རབ》ངག་ལ་བློ་བཞིན་གཟིམ་ཁང་ནས་ཐོན་ཏེ་ནགས་ཁྲོད་དུ་སྐྱིད་པོ་གཏོང་བར་ཕེབས་པ་རེད་ཟེར་ན་སུས་རྣ་བར་ཡང་འགྲོ་མི་སྲིད། ཧ་ཧ་ཧ། ལྕམ་ཧ་སི་ཐིར་པེ་རན་ལགས། ངེད་ཅག་གི་སེམས་ན་ད་གཟོད་དོན་དག་དེའི་རྒྱུ་མཚན་རྩ་བ་དང་བཅས་པ་གསལ་ཐིང་ངེར་ཡོད་པ་མིན་ནམ། ཡིན་ན་ཡང་། དྲང་པོར་བཤད་ན། ཁོང་ནི་ཁ་ཉིན་ནགས་ཁྲོད་དུ་འགྲོ་མཁན་མི་ཕོ་དེ་རེད་ཟེར་ན་དངོས་གནས་ཡིད་ཆེས་ཁག་པོ་རེད། གཟིགས་དང་། ད་ལྟ་རོལ་ཆའི་རུ་ཁག་གི་རྗེས་སུ་སྐྱོད་བཞིན་པའི་ཆོས་གྲོགས་དག་གིས་ཀྱང་དེ་སྔོན་ང་དང་མཉམ་དུ་བྲོ་གར་འཁྲབ་མྱོང་ཡོད། དུས་དེའི་རོལ་ཆ་དཀྲོལ་མཁན་ནི་མི་ཆེ་གེ་མོ་ལགས་ཡིན། རྐང་བྲོ་རྒྱག་དུས་ད་དུང་དབྱིན་ཏི་ཨན་པའི་མཆོད་དཔོན་ནམ་སྔགས་པ་གང་རུང་དང་ལག་རྡང་སྦྲེལ་མེད་པའི་ངེས་པ་ཡང་ཡོད་པ་མ་རེད། གུས་མོ་ཟང་ཟིང་འཇིག་རྟེན་གྱི་ཚུལ་ལུགས་གསལ་ལེར་མཐོང་མཁན་བུད་མེད་ཅིག་ཡིན་པའི་ངོས་ནས་བཤད་ན། དེ་དག་ནི་གླེང་རིན་མེད་པའི་དོན་དག་ཆུང་ངུ་རྐྱང་རེད། འོན་ཀྱང་། ལྕམ་ཧ་སི་ཐིར་པེ་རན་ལགས། ཆོས་དཔོན་ཁོང་ལ་གཟིགས་དང་། ཁོང་ནི་ཁ་ཉིན་ནགས་ཁྲོད་ཀྱི་ལམ་བུའི་སྟེང་ནས་ཁྱེད་དང་ཕྲད་མྱོང་མཁན་གྱི་མི་དེ་རེད་ཟེར་ན་ཡིད་ཆེས་ཀྱིན་འདུག་གམ།” རྒན་མོ་ཧེ་པིན་སི་ཡིས་ཤ
ཚ་མདོག་གིས་ལྕམ་ཧ་སི་ཐིར་པེ་རན་གྱི་རྣ་རྩར་དེ་ལྟར་ཤུབ་བུར་སྨྲས།
“ལྕམ་སྐུ་ཞབས་ལགས། བདག་གིས་དངོས་གནས་ཁྱེད་ཀྱིས་ག་རེ་གསུང་གིན་ཡོད་མེད་ཧ་གོ་མ་སོང་། བདག་གིས་ནམ་ཡང་ཆོས་དཔོན་དེམ་སི་དེ་ཡོབ་ལགས་ལྟ་བུའི་སྤྱོད་ཡོན་གཉིས་ལྡན་གྱི་སྐྱེས་ཆེན་ཞིག་ལ་ངན་སྨྲས་བྱ་མི་ཕོད།” ལྕམ་ཧ་སི་ཐིར་པེ་རན་གྱིས་རྒན་མོ་དེས་སྨྱོ་བཤད་རྒྱག་གིན་འདུག་བསམས་ནས་དེ་སྐད་ལན་བཏབ་པ་དང་། དེ་ནས་རང་ཉིད་ཚུད་པའི་མི་མང་པོ་ཞིག་གདོན་འདྲེ་གང་དེ་དང་འབྲེལ་བ་བྱུང་ཚུལ་ཚིག་ཐག་ཆོད་པོས་སྨྲས་པ་ལ་བསམས་ཤིང་ཞེད་དངངས་ཆེན་པོ་ལངས་དགོས་བྱུང་།
“ཕེ། ནག་མོ་ཁྱོད། ཕེ། ཁྱོད་ཀྱིས་བསམས་ན། ནགས་ཁྲོད་དུ་ཐེངས་མང་འགྲོ་མྱོང་མཁན་ང་འདྲ་ཞིག་གིས་སུ་དང་སུ་ཞིག་ནགས་ཁྲོད་དུ་ཡོང་མྱོང་བའང་ཤེས་རྒྱུ་མ་རེད་བསམ་བྱུང་ངམ། ནགས་གསེབ་ཏུ་རྐང་བྲོ་རྒྱག་དུས་མགོ་ལ་གྱོན་པའི་མེ་ཏོག་གི་ཞྭ་མོའི་ལོ་འདབ་ད་ལྟ་ཁྱོད་རང་ཚོའི་སྐྲ་གསེབ་ཏུ་འབྱར་མི་འདུག་ན་ཡང་། ངས་ཁྱོད་རང་ངོ་མི་ཤེས་པ་ག་ལ་སྲིད། ཧ་སི་ཐིར། ངས་ཁྱོད་ཀྱི་བྲང་ཁའི་མཚོན་རྟགས་དེ་གསལ་བོར་མཐོང་བྱུང་། ཉི་འོད་ཁྲོད་དུ་སུས་ཀྱང་མཐོང་ཐུབ་པའི་ཡིག་འབྲུ་དམར་པོ་དེར་མཚན་མོའི་མུན་ཁྲོད་དུའང་མེ་ལྕེ་ལྟ་བུའི་བཀྲག་མདངས་ལམ་ལམ་འཚེར་གྱིན་འདུག མཚོན་རྟགས་དེ་མངོན་ལྐོག་མེད་པར་བྲང་ཁར་བཙེམས་ཏེ་འགྲོ་མཁན་ནི་ཁྱོད་རང་ལས་མེད་པས། ང་རང་ཁྱོན་ནས་ནོར་མི་སྲིད། ཡིན་ན་ཡང་། ཆོས་དཔོན་ཁོང་དེ་འདྲ་མ་རེད། ངས་ཁྱོད་ལ་གསང་གཏམ་ཞིག་འཆད་དོ། །ཆོས་དཔོན་དེམ་སི་དེ་ཡོབ་ལྟར་ལྐོག་ནས་ས་ཡིག་བཀོད་ཀྱང་མངོན་ནས་ལག་བསྟར་མི་བྱེད་མཁན་རྣམས་ལ་ཅི་ཞིག་བྱ་དགོས་མིན་ཐད་ནགས་ཁྲོད་ཀྱི་མི་ཕོ་ནག་པོ་དེར་ཐབས་ཤེས་གཞན་དག་ཡོད་དེ། ཁ་བརྒྱ་མིག་སྟོང་གི་མདུན་དུ་བྲང་ཁར་ངོ་ཚའི་མཚོན་རྟགས་འགོད་རྒྱུ་དེའོ། །ཆོས་དཔོན་ཁོང་གིས་རྟག་པར་ལག་པས་བྲང་ཁ་འགེབས་དོན་ག་རེ་ཡིན་པ་ཤེས་སམ། ལྕམ་ཧ་སི་ཐིར་པེ་རན་ལགས། ཁྱོད་ཀྱིས་བཤད་ན་ཁོང་གིས་ཅི་ཞིག་སྦ་རྩིས་རེད། ཧ་ཧ་ཧ།” རྒན་མོ་ཧེ་པིན་སི་ཡིས་ལྕམ་ཧ་སི་ཐིར་པེ་རན་གྱི་གདོང་ལ་མཛུབ་མོ་ཀེར་ཏེ་སྐད་བརྒྱབ་བྱུང་།
“ཡང་སྙིང་ཅི་ཞིག་སྦ་རྩིས་རེད་དམ། ལྕམ་ཧེ་པིན་སི་ལགས། ཁྱེད་རང་གིས་ཅི་ཞིག་ཡིན་པ་མཐོང་བྱུང་ངམ།” མུ་ཏིག་དཀར་ཆུང་གིས་རེ་ལྟོས་ཆེན་པོས་དེ་ལྟར་དྲིས།
“ཕྲུ་གུས་ཇུས་གཏོགས་བྱ་དགོས་མ་རེད། བུ་མོ་བཟང་པོ། ནམ་ཞིག་གི་དུས་ན་ཁྱོད་རང་གིས་དངོས་སུ་བལྟ་ཆོག་གི་རེད། བུ་མོ། མི་རྣམས་ཀྱིས་བཤད་པ་ལྟར་ན། ཁྱོད་ནི‘ལྷའི་སྲས་པོའི’ གདུང་རྒྱུད་རེད་ཟེར། ཁྱོད་རང་ལ་འདོད་མོས་ཡོད་ན། མཚན་མོ་ཞིག་ལ་ངས་ཁྱོད་འཁྲིད་ནས་ནམ་མཁའི་དབྱིངས་སུ་ཨ་ཕར་མཇལ་བར་ཕྱིན་ཆོག དུས་དེར། ཁྱོད་ཀྱིས་ད་གཟོད་ཆོས་དཔོན་ལགས་ཀྱིས་ནམ་རྒྱུན་ལག་པས་བྲང་ཁ་བཀབ་ནས་སྡོད་དོན་གང་ཡིན་རྟོགས་ཡོང་གི་རེད།” རྒན་མོ་ཧེ་པིན་སི་ཡིས་ཧ་ཅང་གུས་ཞབས་ཡོད་མདོག་གིས་མུ་ཏིག་དཀར་ཆུང་ལ་དེ་ལྟར་ལན་བཏབ།
དེ་ལྟར་བཤད་ཚར་རྗེས། རྒན་མོ་སྨྱོན་མ་དེས་རྣར་གཟན་པའི་ཧབ་ཆ་རྒྱག་གིན་ཕར་ཕྱིན་སོང་། མོའི་དགོད་སྒྲ་ཁྲོམ་ར་ཧྲིལ་པོར་ལྷང་ལྷང་ཁྱབ་སོང་།
དུས་དེར། ཆོས་ཁང་དུ་མཛད་སྒོའི་སྔོན་གྱི་སྨོན་ལམ་གསུང་ཚར་ནས། ཆོས་དཔོན་དེམ་སི་དེ་ཡོབ་ལགས་ཀྱིས་ཚོགས་བཤད་གནང་བའི་དབུ་བརྩམས་སོང་། ལྕམ་ཧ་སི་ཐིར་པེ་རན་སུ་ཞིག་གིས་ཕར་འཐེན་བཞིན་པ་ལྟར་རང་དབང་མེད་པར་ཆོས་ཁང་གི་ཕྱོགས་སུ་བཅར། ཡིན་ཡང་། ལྷ་ཡི་གཞལ་མེད་ཁང་ལྟ་བུའི་ཚོམས་ཆེན་སྔར་ནས་མི་ཡིས་ཁེངས་འདུག་པས། མོ་རང་འགེགས་གསོད་སྟེགས་བུའི་ཟུར་འགྲམ་ཞིག་ཏུ་བསྡད་དེ་ཉན་དགོས་བྱུང་། གནས་དེ་རུ་གསུང་སྐད་ཧ་ཅང་གསལ་བོ་རང་ཐོས་ཐུབ་ཀྱིན་མི་འདུག་མོད། འོན་ཀྱང་ཆོས་དཔོན་གྱི་གསུང་སྐད་ཁྱད་པར་ཅན་དེ་གྲོག་རོང་གི་ཆུ་སྒྲ་དམའ་མོ་ཞིག་དང་འདྲ་བར་མོའི་རྣ་བར་ལྷུང་ལྷུང་བབས་བྱུང་།
ཁོང་གི་གསུང་སྐད་འབྱིན་བྱེད་ཀྱི་གྲེ་བ་རང་ངོས་ནས་ཀྱང་རིན་པོ་ཆེ་ཁྱད་པར་ཅན་ཞིག་རེད་དེ། ཉན་མཁན་རྣམས་ལ་མཚོན་ན། གསུང་ཚིག་འབྲུ་གཅིག་མ་གོ་བའི་དབང་དུ་བཏང་ན་ཡང་སྙན་འགྱུར་ལྡན་པའི་གསུང་སྐད་ཁོ་ནས་ཀྱང་ཡིད་སེམས་ལ་བདེ་སྣང་དཔག་མེད་སྟེར་བར་བྱེད་པས་སོ། །གསུང་སྐད་དེ་ནི་རོལ་དབྱངས་ཤིག་དང་འདྲ་བར་བརྩེ་སེམས་དང་ངར་ཤུགས་བསྣམས་ཤིང་ནང་སེམས་པའི་འཕྱོ་འཇགས་འཁྱེར་ཡོད། ཡུལ་དུས་མི་འདྲ་བ་ནས་སློབ་གསོ་མི་འདྲ་བ་མྱངས་པའི་མི་སུ་ཞིག་གིས་ཉན་ཡང་། ཡིད་ལ་འབབ་ཅིང་སྙིང་ཉེ་བའི་སྣང་བ་སྐྱེད་པར་བྱེད། ཆོས་ཁང་གི་རྩིག་པ་མཐུག་པོ་དག་བརྟོལ་ཏེ་ཡོང་བའི་རྐྱེན་གྱིས་སྐད་ཤུགས་ཇེ་ཆུང་དུ་སོང་ཡོད་ན་ཡང་། ལྕམ་ཧ་སི་ཐིར་པེ་རན་གྱིས་བློ་རྩེ་གཅིག་སྒྲིམ་གྱིས་ཉན་པས་བློ་སྐྱེད་དཔག་མེད་བྱུང་ཞིང་གསུང་ཚིག་རང་ངོས་དང་འབྲེལ་བ་ཡེ་ནས་མེད་པའི་གོ་དོན་གཞན་དག་ཀྱང་གོ་ཐུབ་པར་གྱུར། ཡང་གཅིག་བཤད་ན། གལ་ཏེ་ཚིག་འབྲུ་དག་གསལ་ཐིང་ཐིང་ཐོས་ཐུབ་པའི་དབང་དུ་བཏང་ན། དེ་ལྟའི་བློ་སྐྱེད་འབྱུང་བ་ལ་བར་ཆད་བཟོ་ཡང་སྲིད། ད་ལྟ་མོས་གསལ་ལ་མི་གསལ་བའི་གསུང་སྐད་དམའ་མོ་དེར་ཉན་དུས། དེ་ནི་རིམ་གྱིས་འཇགས་པར་རྩོམ་པའི་རླུང་འཚུབ་དྲག་པོ་ཞིག་དང་འདྲ་ཞིང་། དེ་ནས་གསུང་སྐད་ཇེ་མཐོ་ནས་ཇེ་མཐོར་འགྱུར་དུས་གསུང་སྐད་དེས་རང་ཉིད་ཡོངས་སུ་གཡོགས་ཡོང་གིན་པའི་ཉམས་སྣང་བྱུང་། སྐབས་དང་སྐབས་སུ་གསུང་སྐད་ལས་གཟབ་ནན་གྱི་གདངས་ཐོན་ཡོང་གིན་འདུག་ན་ཡང་། ཐོག་མཐའ་བར་གསུམ་དུ་ཡལ་བ་མེད་པ་ཞིག་ནི་སྐྱོ་བའི་འགྱུར་ཁུགས་དེའོ། །སྐབས་འགར་མཐོ་ཞིང་སྐབས་འགར་དམའ་བའི་འགྱུར་ཁུགས་དེ་ལས་མནར་གཅོད་འོག་གི་མི་ཚེའི་སྡུག་བསྔལ་མི་བཟད་པ་དག་ཐོལ་ཐོལ་དུ་ཕྱིར་འདོན་བཞིན་པས། མི་སེམས་ལ་མིག་ཆུ་དབང་མེད་བྲུག་པར་བྱེད། སྐད་ཆའི་དབུགས་ངལ་གསོ་བའི་དུས་ཡུན་ཐུང་ངུའི་ནང་དུ་ཡང་། ཉམས་སྣང་ལ་སྐྱོ་བའི་དབུགས་རིང་ནར་ནར་འབྱིན་པ་ཐོས་ཐུབ་པའི་སྣང་བ་སྟེར། མ་ཟད། གསུང་སྐད་རྒྱ་མཚོའི་རླབས་ལྟར་རྔམ་སྟབས་ཀྱིས་ཇེ་མཐོ་ཇེ་མཐོར་འཕྱུར་ཏེ། ཆོས་ཁང་གི་རྩིག་པ་མཐུག་པོ་ཐོལ་གྱིས་བརྟོལ་ནས་ཕྱི་རོལ་གྱི་མཁའ་རླུང་ཁྲོད་དུ་ཁྱབ་དུས་ཀྱང་། ཞིབ་ཏུ
ཉན་པ་ཡིན་ན་སྔར་བཞིན་སྐྱོ་བའི་གདངས་དབྱངས་དེ་གསལ་བོར་ཐོས་ཐུབ་ཀྱིན་འདུག
དེ་ནི་འགྱོད་གདུང་དང་སྡིག་ཉེས་ཀྱིས་ཁེངས་པའི་སེམས་པ་ཞིག་གིས་འཇིག་རྟེན་མ་མའི་ཕང་བ་ནས་རང་ཉིད་ཀྱི་གསང་རྒྱ་ཕྱིར་བསྒྲག་འདོད་པས་རེད། ཁོང་གིས་དུས་དང་རྣམ་པ་ཀུན་ཏུ་སྙན་པའི་སྐད་ཀྱི་འགྱུར་ཁུགས་ཆེས་ཕྲ་མོ་ཙམ་ཡང་མིའི་རིགས་ཀྱི་སྙིང་རྗེ་དང་གུ་ཡངས་འཐོབ་ཕྱིར་བཏོན་པ་ཡིན་པས་རེ་འབྲས་ཇི་བཞིན་སྨིན་ཡང་སྲིད། གང་ལྟར། ཆོས་དཔོན་དེམ་སི་དེ་ཡོབ་ལགས་ཀྱིས་ཏག་ཏག་བརྗིད་ལ་དམའ་བའི་སྐད་གདངས་དེ་འདྲར་བརྟེན་ནས་ཉིན་དེའི་ཚོགས་བཤད་ལ་ཟིལ་ཤུགས་ལྡན་པར་བྱས་སོང་ངོ་། །
ལྕམ་ཧ་སི་ཐིར་པེ་རན་ནི་རྡོ་སྐུ་ཞིག་དང་འདྲ་བར་ཐོག་མཐའ་བར་གསུམ་དུ་འགེགས་གསོད་སྟེགས་བུའི་ཟུར་འགྲམ་དེར་ཀེ་རེར་འགྲེང་བསྡད་ཡོད། གལ་སྲིད། མོ་རང་དེ་གར་འགྲེང་སྡོད་དོན་ཆོས་དཔོན་གྱི་གསུང་སྐད་ལ་ཆགས་པས་མ་རེད་ཟེར་ན། མོས་ངོ་ཚ་མི་བཟད་པ་ཐོག་མར་འཁུར་སའི་སྟེགས་བུ་དེར་བཟློག་མེད་ཀྱི་འགུགས་ཤུགས་ཁྱད་པར་ཅན་ཞིག་ཡོད་པ་ཡིན་ངེས་རེད། མོའི་ཉམས་སྣང་ལ། རང་ཉིད་ཀྱི་འདས་ད་མ་འོངས་པའི་འཚོ་བ་ནམ་ཡང་གནས་འདི་དང་སྦྲེལ་ཡོད་པ་དང་། སྦྲེལ་ཐག་དེས་རང་གི་འཚོ་བའི་ཕྱི་ནང་ཐམས་ཅད་ཧྲིལ་གྱིས་བཅིངས་ཡོད་པའི་སྣང་བ་སྐྱེས། དེ་ནི་གནས་སྐབས་ཀྱི་ཚོར་སྣང་ཙམ་ཡིན་པས་སྒྲུབ་བྱེད་ཚུགས་ཐུབ་འགོད་རྒྱུ་མེད་ན་ཡང་། དེས་མོའི་སེམས་ཁམས་ལྗིད་ཏིག་གེར་མནན་བྱུང་།
དུས་དེར། མུ་ཏིག་དཀར་ཆུང་སྔར་ནས་ཨ་མ་དང་གྱེས་ཏེ། ཁྲོམ་རའི་ག་ས་གང་དུ་ཕྱིན་ནས་རང་འདོད་ལྟར་རྩེད་མོ་རྩེ་བཞིན་བསྡད་འདུག མོས་རང་ངོས་ཀྱི་འགྱུར་བག་རྒོད་པའི་གཟི་མདངས་ལ་བརྟེན་ནས་ནག་རོག་གེར་སྡོད་པའི་མི་རྣམས་ལ་སྤྲོ་སྣང་གསར་བ་དག་སྦྱིན་པར་བྱེད། དེ་ནི་འཕུར་ལྡིང་གར་ལ་རྩེན་པའི་བྱིའུ་ཆུང་སྤུ་སྒྲོ་མཚར་པོ་ཞིག་གིས་རེས་མངོན་རེས་ཡིབ་ཀྱིས་ནགས་ཚལ་ཆེན་པོར་གཟི་མདངས་སྟེར་བ་དང་ཀུན་ནས་མཚུངས། མོའི་གཤིས་སྤྱོད་ནི་འཕར་ཆག་རྒོད་པ་ཞིག་སྟེ། སྐབས་དང་སྐབས་སུ་བློ་ཡུལ་ལས་འགོངས་པའི་བྱ་སྤྱོད་ཁྱད་མཚར་སྤེལ་ཡང་སྲིད། ཚུལ་དེས་མོ་རང་གི་ནང་སེམས་པ་གསོན་ཤུགས་ཀྱིས་ཀུན་ནས་བརྟས་པ་མཚོན་ཡོད། སྒོས་སུ་དེ་རིང་འཕྱོ་འཇགས་རྒོད་པའི་ཨ་མའི་སེམས་ཁམས་ཀྱི་ཤུགས་རྐྱེན་ཐེབས་པའི་དབང་གིས་མཚམས་མི་ཆད་པར་རྟིང་པ་བཀྱགས་ཏེ་རྐང་བྲོ་འཁྲབ་བཞིན་གདའ། ནམ་རྒྱུན་མིའམ་དངོས་པོ་གང་ཞིག་གིས་མུ་ཏིག་དཀར་ཆུང་གི་མཚར་འཛིན་གྱི་བློ་ཕར་བཀུག་པ་ཡིན་ན། མོས་ཕ་རོལ་པོ་འཐད་མིན་མོས་མིན་ལ་མི་ལྟ་བར་དེ་མ་ཐག་ཕར་ཕྱིན་ཏེ་དེ་ལ་བདག་པོ་རྒྱག་རྐྱང་བྱེད་པ་ཡིན། མིག་མདུན་ན་ས་ལྡིང་གནམ་ལྡིང་བྱེད་པའི་བུ་མོ་ཆུང་ཆུང་དེའི་ལུས་སྟེང་ན་སྨྲ་བསམ་བརྗོད་འདས་ཀྱི་མཛེས་པ་ཞིག་དང་འགུགས་ཤུགས་ཁྱད་མཚར་པོ་ཞིག་མངའ་བ་མཐོང་བའི་མོད་ལ། ལྟད་མོར་ལྟ་མཁན་དྭངས་གཙང་ཆོས་ལུགས་པ་རྣམས་ཀྱི་ངོ་གདོང་ལ་དབང་མེད་འཛུམ་མདངས་རྒྱས་བཞིན་ཡོད་མོད། འོན་ཀྱང་བུ་མོ་དེ་གདོན་འདྲེའི་ཕྲུ་གུ་ཡིན་པའི་ལྟ་སྟངས་ལ་སྔར་བཞིན་འགྱུར་བ་འགྲོ་མི་སྲིད། མུ་ཏིག་དཀར་ཆུང་གིས་དབྱིན་ཏི་ཨན་པ་དག་གི་རྒོད་གཤིས་མ་ཡལ་བའི་ངོ་གདོང་ལ་ལྟ་ཞོར་དང་རྒྱུག་ཞོར་བྱེད། དབྱིན་ཏི་ཨན་པ་དག་གིས་ཀྱང་དེ་མ་ཐག་རྒོད་གཤིས་ཚ་བའི་བུ་མོ་དེ་ལ་དོ་སྣང་བྱ་དགོས་བྱུང་། དེར་མཐུད་ནས། ལྷན་སྐྱེས་ཀྱི་བློ་ཁོག་ལ་བརྟེན་ནས་གྲུ་པ་དེ་ཚོའི་ཁྲོད་དུ་རྒྱུག་ཕྱིན་སོང་། ངོ་གདོང་ནག་ཀྲིག་ཀྲིག་བྱེད་པའི་མི་ཕོ་དེ་ཚོ་ནི། སྐམ་སའི་དབྱིན་ཏི་ཨན་པ་དང་འདྲ་བར་མཚོ་ཐོག་གི་ཀླ་ཀློའི་རིགས་རེད། ཁོ་པ་ཚོས་མཚར་སྣང་དང་ཡིད་སྨོན་འདྲེས་མའི་ཉམས་ཀྱིས་མུ་ཏིག་དཀར་ཆུང་ལ་ཅེ་རེར་ལྟ་བར་བྱེད། ཕར་བལྟས་ཚོད་ཀྱིས། མིག་མདུན་གྱི་བུ་མོ་ཆུང་ཆུང་དེ་ནི་ནམ་རྒྱུན་མཚན་མོར་གྲུ་སྣེ་ན་འོད་དུ་འཚེར་བའི་རྒྱ་མཚོའི་རྦ་རླབས་ཀྱི་སྤྲུལ་བ་ཡིན་པར་བསམ་གྱིན་ཡོད་པ་དང་འདྲ།
གྲུ་པ་དེ་ཚོའི་ཁྲོད་ཀྱི་གཅིག་ནི་སྔོན་ཏག་ཏག་ལ་ལྕམ་ཧ་སི་ཐིར་པེ་རན་དང་སྐད་ཆ་བཤད་མྱོང་མཁན་གྲུ་དཔོན་དེ་རེད། མུ་ཏིག་དཀར་ཆུང་གི་ཁ་སྒོ་སྐྱེ་འབྲས་ཀྱིས་ཁོའི་སེམས་པ་རབ་ཏུ་འཕྲོག་སྟེ། མོ་པང་དུ་བླངས་ཏེ་དཔྲལ་བར་འོ་ཞིག་བྱ་རྩིས་ཀྱིས་ལག་ཟུང་ཕར་བརྐྱངས་ན་ཡང་། དེ་ནི་བར་སྣང་ཁམས་ནས་བྱིའུ་ཆུང་སྤར་མོས་འཛིན་འདོད་ལྟར་ངལ་བ་འབྲས་མེད་དུ་གྱུར་སོང་། དེ་བས། ཁོས་རང་གི་ཞྭ་མོའི་སྟེང་དུ་དཀྲིས་པའི་གསེར་གྱི་ཕྲེང་བའི་མཐའ་རྒྱན་བླངས་ཏེ་མུ་ཏིག་དཀར་ཆུང་གི་མདུན་དུ་དབྱུགས་པ་ན།
ལམ་སང་གསེར་གྱི་ཕྲེང་བ་བླངས་ཏེ་རང་གི་སྐེ་ལ་བསྐོན་སོང་། གསེར་གྱི་ཕྲེང་བ་དེ་མོའི་ལུས་སྟེང་དུ་བླངས་མ་ཉིད་དུ་མ་གཞི་ནས་མོའི་ལུས་ཀྱི་ཆ་ཤས་ཤིག་ཡིན་པ་ལྟར་དུ་གྱུར་ཏེ། མོའི་ལུས་དང་གཞར་ཡང་ཁ་ཕྲལ་ཐབས་མེད་པའི་ཉམས་སྣང་སྟེར།
“ཕ་གིའི་ཡིག་འབྲུ་དམར་པོ་བྲང་ཁར་བཙེམ་མཁན་དེ་ཁྱོད་ཀྱི་ཨ་མ་ལགས་རེད་དམ། ཁྱོད་ཀྱིས་མོ་རང་ལ་ངག་འཕྲིན་ཞིག་འཁྱེར་ཆོག་གམ།” གྲུ་དཔོན་གྱིས་དེ་ལྟར་དྲིས།
“གལ་སྲིད་ང་རང་ངག་འཕྲིན་དེ་ལ་དགའ་པོ་བྱུང་ཚེ། བསྐྱལ་བར་ཕྱིན་ཆོག” མུ་ཏིག་དཀར་ཆུང་གིས་དེ་ལྟར་ལན་བཏབ།
“ཁྱོད་ཀྱིས་མོར་འདི་ལྟར་ལབ་རོགས། སྨན་པ་ནག་སྒུར་དེས་ཁྱོད་ཀྱི་ཨ་མས་བཤད་པའི་སྐུ་ཞབས་ལགས་དེ་འཁྲིད་ནས་མཉམ་དུ་གྲུ་ལ་འཛེག་རྒྱུ་ཞལ་བཞེས་གནང་སོང་། དེ་བས། ཁྱོད་མ་སྨད་གཉིས་ཀྱིས་རང་ཉིད་སོ་སོ་ལས་གཞན་ལ་སེམས་ཁྲལ་གནང་དགོས་མི་འདུག་ཅེས་བཤད་ན་འགྲིག འདྲེ་མོ་ཆུང་ཆུང་ཁྱོད། ངག་འཕྲིན་དེ་འཁྱེར་འདོད་འདུག་གམ།” གྲུ་དཔོན་གྱིས་ཚིག་འཕྲོ་བསྐྱངས་ནས་དེ་ལྟར་བཤད།
“རྒན་མོ་ཧེ་པིན་སི་ཡིས་བདག་གི་ཨ་ཕ་ནི ‘ལྷའི་སྲས་པོ’ རེད་ཟེར་གྱིན་འདུག
གལ་ཏེ་ཁྱོད་ཀྱིས་ད་དུང་ང་ལ་འདྲེ་མོ་ཆུང་ཆུང་ཞེས་པའི་མིང་བཙོག་པ་དེ་འདྲ་བཏགས་ན། ངས་ཨ་ཕར་ཞུ་གཏུག་བྱས་ཏེ་ཁྱེད་ཀྱི་གྲུ་གཟིངས་མགོ་རྟིང་བསློག་འཇུག་གི་ཡིན།” མུ་ཏིག་དཀར་ཆུང་གིས་བསྟན་བཤིག་ཚ་པོས་གད་མོ་དང་བཅས་དེ་ལྟར་བཤད།
མུ་ཏིག་དཀར་ཆུང་གིས་ཁྲོམ་རའི་ནང་གི་ལམ་བུ་གྱ་གྱུ་དེ་བརྒྱུད་ནས་ཨ་མའི་འཁྲིས་སུ་ཕྱིན་ཏེ་གྲུ་དཔོན་གྱི་ངག་འཕྲིན་ཇི་མ་ཇི་བཞིན་བཤད། ལྕམ་ཧ་སི་ཐིར་པེ་རན་གྱིས་བཟློག་ཏུ་མེད་པའི་ལས་དབང་གི་མི་སྡུག་ཁྲོ་གཉེར་སྔོན་དཔག་གིས་ཤེས་པའི་མོད་ལ།
མོར་རང་ཆས་སུ་མངའ་བའི་ཚུགས་ཐུབ་བརྟན་བརླིང་གི་ངང་གཤིས་འགྱུར་བ་མེད་པ་དེ་ཡང་རེ་ཞིག་རང་བཞིན་དུ་མི་གནས་པར་རྨང་ནས་འཆོལ་བར་བརྩམས་སོང་། ཆོས་དཔོན་ཁོ་གཉིས་ཀྱིས་སྡུག་བསྔལ་གྱི་འོབས་དོང་ཞབས་མེད་ནང་ནས་རྒྱུན་རིང་འཕག་འཚག་བརྒྱབ་མཐར་གཞི་ནས་ཐར་ལམ་ཞིག་རྙེད་ཡོད་པའི་སྐབས་འདིར། སྙིང་རྗེ་རྒྱུ་འབྲས་མེད་པའི་སྡུག་འདྲེ་དེ་ཡིས་ཁོང་འཛུམ་ཤིག་ཤིག་གིས་ཐར་ལམ་ཉག་གཅིག་པོ་དེའང་རྦད་དེ་བཀག་ཡོད་པ་རེད་ཨང་།
གྲུ་དཔོན་གྱི་ངག་འཕྲིན་དེས་ལྕམ་ཧ་སི་ཐིར་པེ་རན་གྱི་སེམས་པ་ཕུ་དཀྲུག་མདའ་དཀྲུག་བྱས་ཡོད་པའི་སྟེང་ལ་མནར་གཅོད་གཞན་ཞིག་ཀྱང་མྱང་དགོས་བྱུང་བ་སྟེ། ཉེ་འཁོར་གྱི་གྲོང་གསེབ་ཁག་ནས་ཡོང་མཁན་གྲོང་གསེབ་པ་དག་གིས་ནམ་རྒྱུན་ཡིག་འབྲུ་དམར་པོ་དང་འབྲེལ་བའི་ངག་རྒྱུན་མཚར་པོ་སྣ་ཚོགས་ཐོས་མྱོང་ཡོད་ན་ཡང་དངོས་སུ་མཐོང་མྱོང་མེད་པས། དུས་དེར་ཁོ་ཚོས་ལྟད་མོ་གཞན་དག་ལ་བལྟས་ཚར་ནས་ལྕམ་ཧ་སི་ཐིར་པེ་རན་གྱི་མཐའ་བསྐོར་ཏེ་ལྟད་མོར་བལྟས་བྱུང་། ཁོ་ཚོས་འཛེམ་དོགས་སྤུ་ཙམ་ཡང་མེད་པར་འཚང་ཁ་རྒྱག་གིན་འདུག་ན་ཡང་། གོམ་པ་འགའི་ཕ་རོལ་ནས་སྡོད་པ་ལས་འཁྲིས་སུ་བཅར་ཕོད་མཁན་གཅིག་ཀྱང་མ་བྱུང་། རེ་རེ་བཞིན་ཅུང་རིང་ས་ནས་ཀེ་རེར་འགྲེང་སྟེ་སྡོད་པའི་ངང་ཚུལ་ལ་བལྟས་ན། སྡིག་ཉེས་ཀྱི་མཚོན་རྟགས་དེའི་སྡིག་གྲིབ་ཀྱིས་ཁོ་པ་ཚོ་ཕུར་བ་བཞིན་ས་ལ་བཙུགས་ཏེ་བཞག་ཡོད་པ་དང་ཀུན་ནས་མཚུངས། གཞན་ཡང་གྲུ་པ་མང་པོ་ཞིག་གིས་ཀྱང་ཡིག་འབྲུ་དམར་པོའི་མཚོན་དོན་ཤེས་ཏེ་ནག་ཀྲིག་ཀྲིག་གི་ངོ་གདོང་མི་ཚོགས་ཁྲོད་དུ་འཚང་ཡོང་གིན་འདུག ཐ་ན་དབྱིན་ཏི་ཨན་པ་དག་ལའང་མི་རྒྱུད་དཀར་པོ་དེ་ཚོའི་ཤུགས་རྐྱེན་ཐེབས་ཏེ། སྦྲུལ་མིག་དང་མཚུངས་པའི་ནག་རིག་རིག་གི་མིག་ཟུང་གིས་ལྕམ་ཧ་སི་ཐིར་པེ་རན་གྱི་བྲང་ཁར་ལྟ་བར་བྱེད། ཡིག་འབྲུ་དམར་པོའི་མཚོན་དོན་གང་ཡིན་རྩ་བ་ནས་ཤེས་ཀྱིན་མེད་པའི་ཁོ་ཚོའི་སེམས་སུ། རི་མོ་མཚར་སྡུག་ལྡན་པ་དེ་བྲང་ཁར་བཙེམ་མཁན་དེ་དབང་ཐང་ཡོད་མཁན་མི་ཆེན་ཞིག་ཡིན་པར་ངོས་འཛིན་བྱེད་ཀྱིན་ཡོད་ཀྱང་སྲིད་དོ། །མཇུག་མཐར། རྒྱུན་སྡོད་ཀྱི་གྲོང་མི་རྣམས་ལའང་ཤུགས་རྐྱེན་ཐེབས་ཏེ་ལྟད་མོ་རྙིང་པ་དེར་བལྟ་འདོད་ཀྱི་སྐོམ་པ་ཡང་བསྐྱར་སད་པ་ལྟར་ཚུར་རུབ་བསླེབས་བྱུང་། བསླེབས་ནས་ཀྱང་གོམས་གཤིས་ལྟར་གྲང་ཤུར་ཤུར་གྱི་མིག་མདངས་ཀྱིས་མོའི་བྲང་ཁར་ཅེ་རེར་ལྟ་བར་བྱེད། ལྕམ་ཧ་སི་ཐིར་པེ་རན་ལ་མཚོན་ན། ཆེས་བཟོད་པར་དཀའ་བ་ནི་རྒྱུན་སྡོད་གྲོང་པ་དེ་ཚོའི་མིག་མདངས་ཡིན་སྲིད། དུས་དེར། ལྕམ་ཧ་སི་ཐིར་པེ་རན་གྱིས་མི་ཚོགས་ཁྲོད་ནས་ཁྱིམ་བདག་མ་དེ་ཚོའི་ངོ་གདོང་མཐོང་བྱུང་། ཁོ་མོ་ཚོ་ནི་དེ་སྔོན་བཙོན་རའི་སྒོ་འགྲམ་ནས་ལྕམ་ཧ་སི་ཐིར་པེ་རན་ལ་སྒུག་མཁན་བུད་མེད་དེ་ཚོ་རེད། ཁོ་ཚོའི་གྲས་ཀྱི་སྙིང་རྗེ་ཅན་གྱི་བུད་མེད་ལོ་གཞོན་དེ་སྔར་ནས་ཚེ་ལས་འདས་ཟིན། མོའི་ཤི་གོས་འཚེམ་བཟོ་བྱེད་མཁན་ཡང་ལྕམ་ཧ་སི་ཐིར་པེ་རན་རེད། གང་ལྟར། ཡིག་འབྲུ་དམར་པོ་དེ་བྲང་ནས་བཀོག་སྟེ་ཐལ་བ་བཞིན་གཡུགས་པར་རྩོམ་པའི་མཐའ་མའི་ཉིན་མོ་དེར། རྒྱུ་རྐྱེན་གང་ཡང་མེད་པར་ལྕམ་ཧ་སི་ཐིར་པེ་རན་ཡང་བསྐྱར་བརྒྱ་འདུས་སྟོང་ཚོགས་ཀྱི་མིག་གི་འབེན་དུ་གྱུར་སོང་། ཉམས་སྣང་ལ། མཚོན་རྟགས་དེ་བྲང་ཁར་བཙེམས་པའི་ཉིན་དང་པོ་ནས་བཟུང་སེམས་ཁོང་སྡུག་བསྔལ་གྱིས་སྲེག་བཞིན་ཡོང་བ་ཡིན་ན་ཡང་། དེ་རིང་ལས་ཟུག་གཟེར་ཆེ་བ་ཞིག་དེ་སྔོན་བྱུང་མ་མྱོང་བའི་སྣང་བ་བྱུང་།
ལྕམ་ཧ་སི་ཐིར་པེ་རན་ནི་ཇི་སྲིད་དུ་གདུག་རྩུབ་ཀྱི་ཉེས་ཆད་དེ་དང་ཁ་འབྲལ་ཐབས་མེད་པ་ལྟར་ཡང་བསྐྱར་མི་ཚོགས་ཀྱི་སྐོར་བའི་དཀྱིལ་དབུས་ནས་མནར་གཅོད་མྱོང་སྒང་དེར། མི་རྣམས་ཀྱིས་མཐེ་མོ་སྟོན་ཡུལ་དུ་གྱུར་པའི་ཆོས་དཔོན་གྱིས་སྔར་བཞིན་ཁྲིད་སྟེགས་མཐོན་པོ་ལས་མང་ཚོགས་ལ་མར་གཟིགས་ནས་གསུང་བཤད་གནང་གིན་འདུག དད་ལྡན་མང་ཚོགས་ཀྱི་སེམས་པའི་དབང་རྩ་ཕྲ་མོ་ཡན་ཆད་ལ་ཁོང་གིས་ཡོངས་སུ་ཁ་ལོ་སྒྱུར་བཞིན་ཡོད། གལ་སྲིད་སུ་ཞིག་གིས། བླ་ན་མེད་པའི་ཆོས་དཔོན་ཁོང་དང་ཁྲོམ་རའི་ནང་གི་བྲང་ཁར་ཡིག་འབྲུ་དམར་པོ་བཙེམས་པའི་བུད་མེད་དེ་གཉིས་ནི་འདྲ་པོ་འདྲ་པོ་རེད། སྡིག་ཉེས་གཅིག་པ་གཅིག་རྐྱང་རེད་ཅེས་བཤད་ན། སུ་ཞིག་གི་རྣ་བར་ཡང་འགྲོ་ག་ལ་སྲིད་དེ་ཡེ་ནས་མི་སྲིད་དོ། །
      
ཉེར་གསུམ་པ། ཡིག་འབྲུ་དམར་པོའི་གསང་རྒྱ་ཤོར་བ།

ཉན་མཁན་མང་ཚོགས་རྣམས་ལ་མཚོན་ན། རྒྱ་མཚོའི་རླབས་ལྟར་གཅིག་ལངས་གཅིག་འཇགས་ཀྱིས་འཕྱོ་བའི་གསུང་སྐད་དེར་ཉན་པའི་མོད་ལ། ཁོ་རང་ཚོའི་བླ་སྲོག་ཀྱང་རླབས་རྩེ་རུ་འཕྱོ་འཇགས་བྱེད་བཞིན་པའི་སྣང་བ་བྱུང་། ཡིན་ཡང་། གསུང་སྐད་དེ་གཞི་ནས་མཚམས་བཞག་སོང་། སྐབས་དེར། ཚོགས་ར་ཧྲིལ་པོ་སྐད་ཅིག་གི་ཡུན་ལ་འཇམ་ཐིང་ཐིང་དུ་གནས། ཚུལ་དེ་ནི་ལྷ་ཆེན་པོས་བཀའ་ལུང་བསྒྲགས་ནས་མཚམས་བཞག་མ་ཐག་པ་ནང་བཞིན་འདུག དེར་མཐུད་ནས། མི་རྣམས་ཀྱིས་ཕན་ཚུན་ལ་ཤབ་ཤུབ་སྨྲ་བར་བྱེད་ཅིང་དེ་ནས་སྐད་དམའ་མོས་ལབ་གླེང་བྱེད་མགོ་བརྩམས་སོང་། ཕར་བལྟས་ཚོད་ཀྱིས། ཉན་མཁན་མང་ཚོགས་ནི་ཆོ་འཕྲུལ་གང་ཞིག་གིས་རྟོག་པའི་འཇིག་རྟེན་གཞན་ཞིག་ཏུ་ཁྱེར་བ་ལས་སླར་ཡང་སད་ན་ཡང་དེའི་དངངས་སྐྲག་དང་གུས་ཞེད་སྔར་བཞིན་ཡལ་ཐུབ་ཀྱིན་མེད་པ་ལྟར་སྣང་། དེ་ནས་ཅང་མ་འགོར་བར། ཁོ་ཚོ་འཚང་ཁ་ཤིག་ཤིག་གིས་ཆོས་ཁང་གི་སྒོ་ཆེན་ལས་ཕྱིར་ཐོན་ཡོང་། ད་ལྟ་ཚོགས་བཤད་གཞི་ནས་མཇུག་སྒྲིལ་ཟིན་པས། ཁོ་ཚོས་ཀྱང་མཁའ་རླུང་གཞན་ཞིག་བརྔུབ་དགོས་ཡོད་ཚོད་འདུག ཆོས་དཔོན་གྱི་གནས་ལུགས་ཟབ་མོས་ཕྱུག་པའི་བསམ་བློའི་ཁོར་ཡུག་དང་བསྡུར་ན། འཇིག་རྟེན་འཁོར་བའི་སྐྱིད་སྡུག་འདྲེས་མའི་ཁོར་ཡུག་དེ་ཁོ་ཚོའི་སོ་སོ་སྐྱེ་བོའི་ངང་གཤིས་དང་འཚམས་པོ་འཕྲོད་པོ་ཡོད་ཚོད་འདུག་གོ །
ཕྱི་ལོགས་སུ་ཐོན་མ་ཐག ཁོ་ཚོའི་ནང་སེམས་ཀྱི་སྤྲོ་སྣང་ཤུགས་ཆེར་འཕེལ་བ་དག་སྐད་ཆར་གྱུར་ཏེ་ངག་ལས་ཐལ་ཐོལ་ཤོར་གྱིན་གདའ། ཆོས་དཔོན་ལ་བསྔགས་པའི་ཚིག་གི་མེ་ཏོག་སྲང་ལམ་དང་ཁྲོམ་ར་སོགས་ཕྱོགས་བཞི་མཚམས་བརྒྱད་ན་ལང་ལོང་འཐོར་བཞིན་གདའ། མི་རྣམས་ཀྱིས་ཕན་ཚུན་འགྲན་པའི་ཚུལ་གྱིས་རང་རང་གི་ལྟ་ཚུལ་ལྷུག་ལྷུག་བརྗོད་པར་བྱེད། ཁོ་ཚོའི་མ་གྲོས་གཅིག་མཐུན་གྱི་ལྟ་ཚུལ་ཞིག་ནི། ད་བར་དུ་སུ་ཞིག་གིས་ཀྱང་རྣམ་དཔྱོད་ཀྱི་འོད་སྣང་གིས་བརྒྱན་པའི་ཚོགས་བཤད་བླ་ན་མེད་པ་འདི་ལྟ་བུ་ཡེ་ནས་གསུངས་མྱོང་མེད་ཅེས་དང་། སོ་སོ་སྐྱེ་བོ་སུ་ཞིག་གི་ངག་ལས་ཀྱང་ཐོལ་བྱུང་དུ་བརྡོལ་བའི་ཤེས་རབ་ཀྱི་བདུད་རྩི་འདི་ལྟ་བུ་ཞིག་གཞར་ཡང་འབྱུང་བ་མི་སྲིད་ཅེས་པའོ། །
ཆོས་དཔོན་ལ་མཚོན་ན། ཐོལ་བྱུང་དུ་བརྡོལ་བའི་ཤེས་རབ་ཆེན་པོ་དེས་ལུས་ངག་ལ་ཁ་ལོ་བྱས་དྲགས་པའི་དབང་གིས། ཁོང་གིས་ཚོགས་བཤད་མ་ཕྱི་ཡང་མིག་འོག་ནས་བཏང་སྟེ་རང་གཞན་ཀུན་ངོ་མཚར་བར་བྱེད་པའི་ལེགས་བཤད་ཆར་ལྟར་འཇོ་ཐུབ་པ་བྱུང་བ་རེད། ཚོགས་བཤད་ཀྱི་བརྗོད་གཞི་ནི་དཀོན་མཆོག་དང་མིའི་རིགས་སྤྱི་ཚོགས་བར་གྱི་འབྲེལ་བའི་སྐོར་ཡིན་ཞིང་། སྒོས་སུ་མི་མེད་ལུང་སྟོང་ནས་གསར་དུ་བསྐྲུན་པའི་དབྱིན་ཀེ་ལན་གསར་མའི་སྐོར་དམིགས་སུ་བཀར་ནས་གསུངས་པ་རེད། ཚོགས་བཤད་ཀྱི་མཇུག་ལ་སླེབ་དུས། སྔོན་མའི་ཡ་ཧུ་དཱ་པའི་ལུང་བསྟན་པ་རྣམས་དང་འདྲ་བར་མ་འོངས་ལུང་བསྟན་གྱི་མངོན་ཤེས་ལྟ་བུ་ཞིག་ཁོང་གི་ཐུགས་ལ་འཁྲུངས་ཡོད་པ་འདྲ་ཞིང་། ལུང་བསྟན་གལ་ཆེན་གང་ཞིག་མ་གསུང་རང་གསུང་ཆགས་ཡོད་པ་ལྟ་བུའི་ཉམས་སྣང་སྟེར། ཡ་ཧུ་དཱ་པའི་ལུང་བསྟན་པ་རྣམས་དང་མི་འདྲ་བའི་ཆ་ཞིག་ནི། ཁོ་ཚོས་རྒྱལ་ཁབ་ཀྱི་གོད་ཆག་དང་ལྷའི་བཀའ་ཆད་སྐོར་ལུང་དུ་བསྟན་པ་དང་། ཆོས་དཔོན་ཁོང་གིས་བླ་ན་མེད་པའི་མ་འོངས་ལས་འཕྲོའི་སྐོར་ལུང་དུ་སྟོན་འདོད་པ་དེ་ཡིན་སྲིད། འོན་ཀྱང་། ཚོགས་བཤད་ཀྱི་ཐོག་མཐའ་བར་གསུམ་དུ་དམའ་ལ་སྐྱོ་ཤས་ཀྱིས་ཁེངས་པའི་གདངས་དབྱངས་ཉག་གཅིག་གིས་ཁྱབ་ཡོད་པར་དཔགས་ན། དེ་ནི་མི་རིང་བར་ཕྱི་མའི་འཕྲང་ལམ་འགྲིམ་པར་བྲེལ་བའི་མི་ཞིག་གིས་ཆེས་མཇུག་མཐའི་འགྱོད་བཤགས་བྱེད་པ་དང་ཀུན་ནས་འདྲ། དེ་ནི་ལོས་ཀྱང་ཡིན་ཏེ། མི་རྣམས་ཁོང་ལ་དེ་ལྟར་དད་ཅིང་ཁོང་ཡང་གདུལ་བྱ་རྣམས་ལ་དེ་ལྟར་བརྩེ་བས། འགྱོད་པའི་དབུགས་རིང་ཙམ་ཡང་ཁོ་ཚོར་མ་བཞག་པར་དག་པའི་ཞིང་དུ་ཕེབས་ན་ག་ལ་འགྲིག་ཨང་། ཆོས་དཔོན་གྱིས་རང་ཉིད་འཆི་བའི་དུས་ལ་བབས་ཡོད་པའིཚུལ་དང་། མི་རིང་བར་མི་རྣམས་ཀྱི་ངུད་མོ་ལྷང་ལྷང་ཁྲོད་ནས་ཁོ་ཚོ་དང་གཏན་བྲལ་བྱ་དགོས་པའི་ཚུལ་སྔར་ནས་སྔོན་དཔག་གིས་ཚོར་ཡོད་པ་འདྲ། རང་ཉིད་འཇིག་རྟེན་འདི་དང་འབྲལ་བའི་དུས་ལ་རན་པ་ཚོར་བའི་དབང་གིས། ཁོང་གིས་ཆེས་མཇུག་མཐར་བློ་ཤེད་རྩལ་སྤྲུགས་བྱས་པས་ཚོགས་བཤད་ལ་དེ་མཐུན་གྱི་གཟི་ཤུགས་ཐོན་ཐུབ་པ་བྱུང་བ་ཡིན་ངེས། ཚུལ་དེ་ནི་ཇི་ལྟར་ལྷའི་ཕོ་ཉ་ཞིག་དག་ཞིང་ལ་སྐྱོད་པའི་ལམ་དུ་ཕྱི་གསལ་ནང་གསལ་གྱི་འདབ་གཤོག་གཡོ་ཙམ་བྱས་པས། འཇིག་རྟེན་གྱི་དད་ལྡན་རྣམས་ལ་སྣང་བ་དང་གྲིབ་མ་མཉམ་དུ་བསྩལ་ཅིང་ཆོས་ཀྱི་སྙིང་པོ་གསེར་ཕྱེ་ལྟར་བཀྲམ་པ་དང་ཡང་དག་མཚུངས་སོ། །
དེ་ལྟར་ཆོས་དཔོན་དེམ་སི་དེ་ཡོབ་ལགས་ནི་སྐུ་ཚེའི་ནང་གི་ཆེས་མཚན་སྙན་རྒྱས་ཤོས་དང་འཕྲིན་ལས་དར་ཤོས་ཀྱི་གནས་སྐབས་སུ་བསླེབས་པར་གྱུར། སྐྱེ་བོ་མང་པོ་ཞིག་རང་རང་གི་ལས་རིགས་མི་འདྲ་བའི་ཐད་ནས་དེ་ལྟའི་དུས་སྐབས་སུ་སོན་མྱོང་ཡོད་ན་ཡང་ཁོ་ཚོས་ཚུལ་དེ་ཕྱིས་སུ་མ་གཏོགས་ཤེས་མེད། ཆོས་དཔོན་ཁོང་དེ་ཚོ་དང་མི་འདྲ།
གང་ལྟར་སྐད་ཅིག་མ་དེར། ཁོང་ནི་ང་རྒྱལ་སྐྱེ་རི་བའི་གོ་འཕང་མཐོན་པོར་གཤེགས་ཡོད་པ་སྟེ། སྐབས་ཐོག་དེའི་དབྱིན་ཀེ་ལན་གསར་མའི་ཆོས་དཔོན་ཞིག་གིས་རང་ཉིད་ཀྱི་རྣམ་དཔྱོད་དང་། ཤེས་ཡོན་དང་། འཆད་པའི་ཡོན་ཏན་དང་། ཚུལ་ཁྲིམས་གཙང་མའི་སྙན་གྲགས་སོགས་ལ་བརྟེན་ནས་འཛེག་ཐུབ་པའི་གོ་འཕང་མཐོ་ཤོས་དེར་བསླེབས་ཚར་ཡོད་པ་རེད། ཡང་གཅིག་བཤད་ན། དུས་སྐབས་དེར་ཆོས་དཔོན་གྱི་ལས་གནས་ནི་མ་གཞི་ནས་མཐོ་སར་འཛེག་བྱེད་ཀྱི་ཐེམ་སྐས་ཡག་ཤོས་ཆགས་ཡོད་པ་དེས་ཀྱང་ཁོང་ལ་མཐུན་རྐྱེན་བསྐྲུན་ཡོད་ངེས་རེད། འདེམ་བསྐོའི་མཛད་སྒོ་སྟེང་གི་ཚོགས་བཤད་མཇུག་སྒྲིལ་རྗེས།
ཆོས་དཔོན་དེམ་སི་དེ་ཡོབ་ལགས་རེ་ཞིག་འཆད་སྟེགས་ལས་མགོ་བོ་དུད་ནས་བཞུགས་སོང༌། ཏག་ཏག་གནས་སྐབས་དེར། ཁོང་ནི་བླ་ན་མེད་པའི་གོ་འཕང་མཐོན་པོ་དེ་འདྲར་སོན་ཡོད་ཅིང་། ལྕམ་ཧྭ་སི་ཐིར་པེ་རན་ནི་དེ་ལས་ལྡོག་སྟེ་འགེགས་གསོད་སྟེགས་བུའི་འགྲམ་དུ་ཡིག་འབྲུ་དམར་པོས་ཐལ་བར་སྲེག་སྒང་ཡིན་ནོ། །
དུས་དེར། རོལ་དབྱངས་ཀྱི་འགྲོས་དང་འགྲོགས་ཏེ་དམག་དཔུང་གི་འགྲོས་མཉམ་པའི་རྡོག་སྒྲ་ཆོས་ཁང་གི་སྒོ་འགྲམ་ནས་གྲག་ཡོང་། ཁྲོམ་སྐོར་རུ་དཔུང་ཆོས་ཁང་ནས་གྲོང་རྡལ་གྲོས་ཁང་ཚོམས་ཆེན་དུ་ཕྱིན་ཏེ་གསོལ་སྟོན་གཟབ་རྒྱས་ཤིག་བཤམས་རྗེས། ཉིན་དེའི་མཛད་སྒོ་ཡོངས་སུ་མཇུག་སྒྲིལ་རྒྱུ་ཡིན་པ་རེད།
མི་རྣམས་ཀྱིས་ཡང་བསྐྱར་རྔམ་བརྗིད་ལྡན་པའི་རུ་དཔུང་དེ་ཁོད་ཡངས་པའི་གཞུང་ལམ་ལས་ག་ལེར་སྐྱོད་པ་མཐོང་། སྤྱི་ཁྱབ་དང་། དཔོན་རིགས་རྣམས་དང་། མཁས་འཛངས་ལྡན་པའི་རྒན་པོ་དང་། བླ་ན་མེད་པའི་ཆོས་དཔོན་སོགས་མི་དྲག་ཆེ་དགུ་རྣམས་འཁྲིས་སུ་བསླེབས་པ་ན། ལམ་འགྲམ་ན་འཚང་ཁ་ཤིག་ཤིག་བྱེད་པའི་མི་རྣམས་གུས་ཞེད་དང་བཅས་ཕྱིར་བཀྱེད་དེ་སྡོད། རུ་དཔུང་ཡོངས་རྫོགས་ཁྲོམ་རའི་ནང་དུ་བསླེབས་རྗེས།
དེར་འདུས་ཀྱི་སྐྱེ་བོ་ཀུན་གྱིས་དགའ་འབོད་འབྲུག་སྟོང་ལྡིར་བ་ལྟར་བསྒྲགས་ཏེ་གུས་འདུད་ཞུས་པ་དེས། ཁྲོམ་སྐོར་རུ་དཔུང་ལ་སྔར་བས་ཀྱང་རྔམ་ཟིལ་སྐྱེད་ཀྱིན་པ་གདོན་མི་ཟ། ཚུལ་དེ་ལས་སྐབས་ཐོག་དེའི་མི་རྣམས་ནི་དབང་སྒྱུར་པར་བློ་སེམས་ཇི་འདྲ་དཀར་བ་མཐོང་ཐུབ་ཅིང་། མི་སེམས་གཏིང་ནས་འཕྱོ་བར་བྱེད་པའི་ཚོགས་བཤད་དེས་བསླངས
པའི་ངར་ཤུགས་མི་རྣམས་ཀྱི་སེམས་ཁོང་ནས་ད་དུང་འཇགས་མེད་པའང་ཚོར་ཐུབ། མི་རེ་རེས་རང་ངོས་ནས་ངར་ཤུགས་ཆེན་པོ་དེ་ཚོར་གྱིན་ཡོད་པ་མ་ཟད། ད་དུང་ཉེ་འཁོར་གྱི་མིའི་ཤུགས་རྐྱེན་ཡང་ཐེབས་ཀྱིན་ཡོད། ཁོ་ཚོ་སྔོན་ཏག་ཏག་ལ་ཆོས་ཁང་དུ་ཡོད་དུས་ནས་ངར་ཤུགས་དེ་གནོན་མ་ཐུབ་པར་ཡོད་པས། ད་ལྟ་ཕྱི་ལོགས་སུ་བསླེབས་རྗེས་ས་འཕྱོ་གནམ་འཕྱོ་མི་བྱེད་པ་ག་ལ་སྲིད། གནས་དེར་སྐྱེ་བོ་གྲངས་འབོར་ལོངས་པ་ཞིག་འཚོགས་ཡོད་ཅིང་ངར་ཤུགས་ཀྱང་ཚད་ལོངས་པ་ཞིག་རྒྱས་ཡོད་པས། འཐོར་རླུང་ངམ་འབྲུག་སྒྲའམ་རྒྱ་མཚོའི་རྦ་རླབས་ཀྱང་ཟིལ་གྱིས་གནོན་པའི་སྐད་སྒྲ་དེ་འདྲ་སྒྲོག་པ་ལ་ཡ་མཚན་སྐྱེ་དགོས་མ་མཆིས་སོ། །བརྒྱ་འདུས་སྟོང་ཚོགས་ཀྱི་སེམས་པའི་ངར་ཤུགས་ཆུ་བརྒྱ་ཟམ་བསྡུས་ཀྱི་ཚུལ་དུ་མཉམ་དུ་བསྡེབས་པས་གཞི་ནས་དེ་ལྟའི་སྐད་སྒྲའི་རྦ་རླབས་མཐོན་པོ་ཞིག་འཕྱུར་ཐུབ་པ་བྱུང་བ་རེད། དབྱིན་ཀེ་ལན་གསར་མའི་ས་གཞིའི་སྟེང་དུ། ད་བར་དུ་དེ་འདྲའི་སྐད་སྒྲ་ཆེན་པོ་ཞིག་གྲག་མྱོང་ཡོད་པ་མ་རེད་ལ། ད་བར་དུ་ཆོས་དཔོན་དེམ་སི་དེ་ཡོབ་ལྟར་མང་ཚོགས་ཀྱི་གོང་བཀུར་ཆེན་པོ་དེ་འདྲ་ཐོབ་མྱོང་མཁན་སྐྱེས་བུ་ཞིག་ཀྱང་ཁྱོན་ནས་བྱོན་མྱོང་ཡོད་པ་མ་རེད།
གནས་སྐབས་དེར། ཆོས་དཔོན་ཁོང་རང་ཉིད་ལ་ཚོར་སྣང་གང་འདྲ་འབྱུང་གིན་ཡོད་དམ། ཁོང་གི་དབུ་སྟེང་ན་འཇའ་ཚོན་སྣ་ལྔའི་འོད་ཀོར་བཀྲ་བཞིན་ཡོད་ཟེར་བ་མིན་ནམ།
ཁོང་གི་ཐུགས་རྒྱུད་ལ་དཀོན་མཆོག་གི་བྱིན་རླབས་ཞུགས་ཡོད་ཟེར་ཞིང་མི་རྣམས་ཀྱིས་ལྷ་རུ་བཀུར་བཞིན་པ་མིན་ནམ། ཁོང་གི་མདུན་དུ་སྤོ་བཞིན་པའི་གོམ་པ་ཡང་སྙིང་ས་གཞིའི་སྟེང་དུ་སྤོ་བཞིན་ཡོད་དམ་ཅི།
དམག་དཔུང་དང་དཔོན་རིགས་རྣམས་ཕར་ཕྱིན་རྗེས། མི་རྣམས་ཀྱིས་མ་གྲོས་གཅིག་མཐུན་གྱིས་རུ་དཔུང་ཁྲོད་ན་ག་ལེར་ཕེབས་བཞིན་པའི་ཆོས་དཔོན་དེམ་སི་དེ་ཡོབ་ལགས་ལ་ཅེ་རེར་ལྟ་བར་བྱེད། མི་རྣམས་ཀྱིས་ཁོང་མཐོང་རྗེས། འབྲུག་སྟོང་ལྡིར་བ་ལྟ་བུའི་དགའ་འབོད་དེ་ཡང་རིམ་བཞིན་ཤབ་ཤུབ་ཀྱི་ལྐོག་བཤད་དུ་གྱུར་སོང་། གོ་འཕང་མཐོན་པོར་སོན་རྗེས་ཀྱི་ཁོང་ནི་ཕར་བལྟས་ཚོད་ཀྱིས་ཇི་འདྲའི་སྟོབས་ཉམས་ཤུགས་ཟད་ཅིག་རེད་ཨང་།
སྔོན་ཏག་ཏག་ལ་བླ་མེད་ཚོགས་བཤད་གནང་བྱེད་ཀྱི་སྟོབས་ཤུགས་དེ་གང་དུ་ཡལ་སོང་བ་ཡིན་ནམ། དཀོན་མཆོག་གིས་རེ་ཞིག་གཡར་བའི་ནུས་སྟོབས་དེ་ད་ལྟ་ཕྱིར་བསྡུས་སོང་བ་ཡིན་ནམ། ཚོགས་བཤད་གནང་དུས་ཁོང་གི་གདོང་ལ་བཀྲ་བའི་དམར་མདངས་ཕྲན་བུ་དེ་ནི་ཐལ་སྤུངས་ཁྲོད་ན་དམར་འཚུབ་འཚུབ་བྱེད་པའི་མེ་སྟག་ཅིག་དང་འདྲ་བར་ད་ལྟ་ཤུལ་མེད་རྗེས་མེད་དུ་ཡལ་ཚར་འདུག སྐྱ་ཐག་ཐག་གི་ངོ་གདོང་ཐལ་བ་འཕྱུར་རེ་བ་དེར་ཇི་ལྟར་བལྟས་ཀྱང་མི་གསོན་པོ་ཞིག་གི་ངོ་གདོང་དང་འདྲ་པོ་ཁྱོན་ནས་མི་འདུག་ཅིང་། བླ་འཁྱམས་པ་ལྟར་གོམ་སྟབས་འཁྱར་འཁྱོར་ངང་མདུན་ཕྱོགས་སུ་སྐྱོད་བཞིན་པའི་མི་ཕོ་དེའི་ནང་ཁོང་ན་རྣམ་ཤེས་བསྡད་འདུག་ཟེར་ནའང་རྣར་འགྲོ་ཁག་པོ་རེད། དེ་ལྟ་ན་ཡང་། ཁོང་སྔར་བཞིན་སར་མ་འགྱེལ་ཙམ་དུ་འཁྱར་འཁྱོར་ངང་མདུན་ཕྱོགས་སུ་སྐྱོད་བཞིན་འདུག
སྐབས་དེར། ཁོང་གི་ལས་རིགས་གཅིག་པའི་ཆོས་གྲོགས་ཤིག་སྟེ། ལོ་ན་བགྲེས་པའི
ཆོས་དཔོན་ལྗོན་ཝེ་སིན་ལགས་ཀྱིས་ཚུལ་དེ་མཐོང་ནས་མགྱོགས་པོར་ཕར་ཕྱིན་ཏེ་ཁོང་སྐྱོར་ན་ཡང་། ཆོས་དཔོན་དེམ་སི་དེ་ཡོབ་ལགས་ཀྱིས་ཆོས་དཔོན་རྒན་པར་སྐྱོར་དུ་མ་བཅུག་པར་སྔར་ལྟར་མདུན་དུ་འགྲོ་བཞིན་འདུག གོམ་པ་སྤོ་བའི་བཟོ་ལྟ་ནི་བྱིས་པ་ཞིག་གིས་ཨ་མའི་སྐུལ་མར་བརྟེན་ནས་ཆེས་ཐོག་མར་ཕར་འཁྱོར་ཚུར་འཁྱོར་གྱིས་གོམ་པ་སྤོ་སྟངས་སྦྱོང་བ་དང་ཀུན་ནས་མཚུངས། གནས་སྐབས་དེར། ཁོང་གིས་རང་ཉིད་ཀྱི་གོམ་པ་ས་ཕྱོགས་གང་དུ་སྤོ་བཞིན་ཡོད་མེད་ཀྱང་ཤེས་ཀྱིན་མེད་པ་འདྲ། དེ་ལྟར་ལོ་ཟླའི་ཆར་རླུང་གིས་ནག་རོག་གེར་བཟོས་ཡོད་པའི་འགེགས་གསོད་སྟེགས་བུའི་ཁ་གཏད་དུ་བསླེབས་སོང་། ཁོང་ལ་མཚོན་ན། སྟེགས་བུ་དེ་ནི་བག་ཆགས་ཟབ་ཤོས་ཀྱི་གནས་ཤིག་ཡིན་ཏེ།
འདས་ཟིན་པའི་སྐྱོ་སྡུག་གི་ལོ་ཟླ་མང་པོའི་སྔ་རོལ་ཞིག་ལ། ལྕམ་ཧ་སི་ཐིར་པེ་རན་གྱིས་སྟེགས་བུ་དེའི་སྟེང་ནས་ཁ་བརྒྱ་མིག་སྟོང་གི་མནར་གཅོད་མི་བཟད་པ་མྱངས་མྱོང་ཡོད།
ད་ལྟ་ཡང་ལྕམ་ཧ་སི་ཐིར་པེ་རན་གྱིས་མུ་ཏིག་དཀར་ཆུང་འཁྲིད་ཅིང་བྲང་ཁར་ཡིག་འབྲུ་དམར་པོ་བཙེམས་ཏེ་གནས་དེར་འགྲེང་བསྡད་ཡོད། ཆོས་དཔོན་དེམ་སི་དེ་ཡོབ་ལགས་འཁྱར་འཁྱོར་ངང་གནས་དེར་བསླེབས་རྗེས་གོམ་མཚམས་བཞག་སོང་། རོལ་ཆའི་རུ་ཁག་གིས་སྔར་ལྟར་རུ་དཔུང་འཁྲིད་དེ་མདུན་ཕྱོགས་སུ་གཤར་བཞིན་འདུག རྔམ་བརྗིད་ལྡན་པའི་རོལ་དབྱངས་ཀྱིས་ཆོས་དཔོན་ཁོང་མདུན་དུ་བསྐྱོད་པར་སྐུལ་བཞིན་འདུག ཡང་ན་ཆོས་དཔོན་ཁོང་གསོལ་སྟོན་ལ་གདན་ཞུ་བྱེད་བཞིན་འདུག དེ་ལྟ་ན་ཡང་། ཁོང་གིས་ཅི་མི་སྙམ་པར་གོམ་མཚམས་བཞག་སོང་།
སྐར་མ་འགའི་ཡར་སྔོན་ནས། སྤྱི་ཁྱབ་པེ་ལིན་ཧམ་ལགས་ཀྱིས་སེམས་ཁྲལ་ཆེན་པོས་ཆོས་དཔོན་ལ་ཅེར་བསྡད་ཡོད། སྐབས་དེར། ཆོས་དཔོན་ས་རུ་འགྱེལ་གྲབས་བྱེད་པ་མཐོང་པས། ཁོང་རུ་དཔུང་ནས་ཕྱིར་ཐོན་ཏེ་རོགས་པ་བྱེད་པར་ཡོང་། འོན་ཀྱང་། ཆོས་དཔོན་གྱི་གདོང་ལས་མོས་མཐུན་མེད་པའི་ཉམས་ཤིག་མངོན་འདུག་པས་གམ་དུ་བཅར་མ་ཕོད། མ་གཞི་སྤྱི་ཁྱབ་ཁོང་ནི་མིའི་རྣམ་འགྱུར་དཀར་ནག་དང་བསྟུན་ནས་ལས་ཀ་བྱེད་མཁན་དེ་རིགས་མིན་ན་ཡང་། དེ་རིང་དེ་འདྲ་མི་བྱེད་རང་བྱེད་ཆགས་སོང་། མི་རྣམས་ཀྱིས་གུས་ཞེད་དང་མཚར་སྣང་འདྲེས་མའི་ཉམས་ཀྱིས་ཅེ་རེར་བལྟས་ཏེ་སྡོད། ཁོ་པ་ཚོའི་ངོས་ནས་བཤད་ན། ཤ་ཁྲག་གི་ཕུང་བོའི་སྟོབས་ཉམས་ཤིང་ཤུགས་ཟད་པ་དེ་ནི་ཆོས་དཔོན་གྱི་མཛད་པ་འཕྲིན་ལས་ཀྱི་ཆ་ཤས་ཤིག་ལས་མ་འདས། སྐྱེས་ཆེན་དམ་པ་ཁོང་ལྟ་བུ་ནི་ག་ལེར་མཁའ་རུ་ཇེ་མཐོར་འཕགས་ཏེ་བར་སྣང་ཁམས་ནས་རེས་གསལ་རེས་མོག་ཏུ་གྱུར་ཞིང་མཐའ་མར་དག་པའི་ཞིང་གི་འོད་ཟེར་ཁྲོད་དུ་ཐིམ་སོང་བའི་དབང་དུ་བཏང་ན་ཡང་།
མི་སྲིད་པའི་ལས་ཤིག་ཏུ་བརྩིས་ཏེ་ངོ་མཚར་སྐྱེ་མི་སྲིད་དོ། །
དུས་དེར། ཆོས་དཔོན་དེམ་སི་དེ་ཡོབ་ལགས་ཀྱིས་འགེགས་གསོད་སྟེགས་བུའི་ཕྱོགས་སུ་ལག་པ་ཕར་བརྐྱངས་ཏེ།
“ཧ་སི་ཐིར་ལགས། ཚུར་ཕེབས་ཤོག བདག་གི་མུ་ཏིག་དཀར་ཆུང་། ཚུར་རྒྱུག་ཤོག" ཅེས་བོས་སོང་།
ཁོང་གིས་དེ་ལྟར་མ་སྨད་གཉིས་ལ་བལྟས་སྡོད་དུས་ཀྱི་མིག་མདངས་ནི་བལྟར་མི་བཟོད་པ་ཞིག་ཡིན་ན་ཡང་། དེའི་ཁྲོད་དུ་ཞི་འཇམ་དང་རྒྱལ་ཁའི་ཉམས་ཤིག་ཀྱང་མངོན་འདུག དེ་སྐད་འབོད་པ་ཐོས་མ་ཐག མུ་ཏིག་དཀར་ཆུང་ནི་བྱིའུ་ཆུང་ཞིག་དང་འདྲ་བར་སྐད་ཅིག་ཙམ་ལ་ཆོས་དཔོན་གྱི་ཕྱོགས་སུ་འཕུར་ཞིང་ཁོང་ལ་འཐམས་ཏེ་བསྡད་སོང་།
ལྕམ་ཧ་སི་ཐིར་པེ་རན་ཡང་ལས་ཀྱི་དབང་ཤུགས་བཙན་པོས་དེད་དེ་འགྲོ་བ་ལྟར་རང་ངོས་ཀྱི་བརྟན་ཚུགས་རྗེས་མེད་དུ་བོར་ནས་ག་ལེར་མདུན་དུ་ཕྱིན་ཞིང་། ཆོས་དཔོན་གྱི་ཉེ
སར་བསླེབས་རྗེས་ཀེ་རེར་འགྲེང་བསྡད་སོང༌། ཏག་ཏག་སྐབས་དེར། སྨན་པ་ཝ་ཏི་ཕྲི་ལིན་བོ་ཐི་མི་ཚོགས་ཁྲོད་ནས་ཕྱིར་ཐོན་ཡོང་། མ་གཞི་ནས་མདོག་ཉེས་པའི་ངོ་གདོང་སྟེང་དུ་དེ་རིང་དངངས་འཚུབ་དང་སྡང་སེམས་འདྲེས་མའི་ཉམས་ཤིག་མངོན་འདུག་པས། ཕར་བལྟས་ཚོད་ཀྱིས་རང་གི་དགྲ་བོ་འཇུ་བཟུང་བྱེད་ཕྱིར་དམྱལ་ཁམས་བཅོ་བརྒྱད་ནས་ཡར་ཐོན་ཡོང་བ་མིན་ནམ་སྙམ་པ་འབྱུང་། གང་ལྟར། སྨན་པ་རྒན་པོས་མཆོངས་ཐེངས་གཅིག་གིས་ཆོས་དཔོན་གྱི་དཔུང་བ་ནས་དམ་པོར་བཟུང་སོང་།
“སྨྱོན་པ་ཁྱོད། ག་རེ་བྱེད་ཀྱིན་ཡོད་དམ། གང་བྱུང་མ་བྱེད་ཅིག བུད་མེད་དང་ཕྲུ་གུ་ཕར་སྐྲོད་ཅིག དོན་དག་གང་དང་གང་ལ་ཡང་ཐབས་ཤེས་ཡོང་གི་རེད། མཚན་ཤས་མ་བཟོ་རོགས། ཁྱོད་རང་ངོ་ཚ་འཁུར་ཏེ་འཆི་འདོད་དམ། ངས་ཁྱོད་རང་བསྐྱབ་ཆོག ཁྱོད་ཀྱིས་རང་གི་བླ་ན་མེད་པའི་ལས་རིགས་འདི་ལ་ཞབས་འདྲེན་ཞུ་རྩིས་ཡིན་ནམ།” སྨན་པས་སྐད་ཆུང་ངུས་དེ་ལྟར་བསླབ་བྱ་བརྒྱབ།
“ཧ་ཧ། འདི་རུ་བསླུ་བྲིད་གཏོང་མཁན་ཞིག་བསླེབས་འདུག ཁྱོད་རང་འཕྱིས་དྲགས་པ་རེད། ད་ལྟ་ཁྱོད་ཀྱིས་བདག་ལ་སྔོན་མ་ལྟར་ཇུས་གཏོགས་བྱ་ཐབས་མེད། དཀོན་མཆོག་གི་བཀའ་དྲིན་ལ་ཁྱོད་ཀྱི་དབང་ཤུགས་འོག་ནས་ཐར་ཐུབ་སོང་།” ཆོས་དཔོན་གྱིས་སྨན་པའི་གདོང་ལ་ཧར་གྱིས་བལྟས་ནས་བློ་ཐག་ཆོད་པོས་དེ་སྐད་ལན་བཏབ།
དེ་ནས་ཕྱག་ཟུང་ཡང་བསྐྱར་ཡིག་འབྲུ་དམར་པོ་བྲང་ཁར་བཙེམས་པའི་བུད་མེད་དེའི་ཕྱོགས་སུ་བསྲིངས་སོང་།
“ཧ་སི་ཐིར་ལགས།” ཆོས་དཔོན་གྱིས་གློ་སྙིང་གི་གཏིང་ནས་ཡོང་བ་འདྲ་བའི་སྐད་གདངས་ཀྱིས་དེ་སྐད་བོས་ཤིང་མུ་མཐུད་དུ། “མགོ་ཐོག་གི་དཀོན་མཆོག་མཁྱེན། དཀོན་མཆོག་ནི་ཇི་འདྲའི་འཇིགས་སུ་རུང་ཞིང་ཇི་འདྲའི་བྱམས་བརྩེ་ལྡན་པ་ཞིག་རེད་ཨང་།
ཆེས་མཇུག་མཐའི་གནས་སྐབས་འདིར། དཀོན་མཆོག་གིས་བདག་གི་སྡིག་ཉེས་དང་མནར་གཅོད་མི་བཟད་པར་དགོངས་ཏེ་གཞི་ནས་བཀའ་འཁྲོལ་ཆོག་མཆན་གནང་སོང་།
བདག་གིས་ལོ་ངོ་བདུན་གྱི་སྔོན་དུ་གདོང་གཏོད་མ་ནུས་པའི་དོན་དག་དེ་ཁུར་དུ་ལེན་ཆོག་པའི་དགོངས་འཁྲོལ་གནང་སོང་། ཚུར་ཕེབས་ཤོག ཧ་སི་ཐིར་ལགས། ཁྱེད་ཀྱི་སྟོབས་ཤུགས་ང་ལ་གཡོར་ཙམ་གནོངས་དང་། དཀོན་མཆོག་གི་དགོངས་པ་ལྟར་བདག་གི་འདོད་འདུན་འགྲུབ་པར་རོགས་པ་གནོངས་དང་། གནོད་འཚེ་ཐེབས་མྱོང་བའི་རྒན་པོ་ལས་ངན་འདིས་གང་ཐུབ་ཅི་ཐུབ་ཀྱིས་བར་ཆད་བཟོ་བཞིན་པ་མི་མཐོང་ངམ། ཁོས་གདོན་འདྲེའི་སྟོབས་ཤུགས་གཡར་ནས་བར་ཆད་བཟོ་བཞིན་པ་མི་མཐོང་ངམ། ཚུར་ཕེབས་ཤོག ཧ་སི་ཐིར། ཚུར་ཕེབས་ཤོག ང་སྐྱོར་ཏེ་སྟེགས་བུའི་སྒང་ལ་འགྲོ་དང” ཞེས་བཤད།
གློ་བུར་དུ་མི་ཚོགས་འུར་ལང་ལོང་བྱས་སོང་། ཆོས་དཔོན་དེམ་སི་དེ་ཡོབ་ལགས་ཀྱི་ཉེ་འཁོར་ན་ཡོད་པའི་མི་དྲག་དཔོན་པོ་དག་ནི་མིག་མདུན་གྱི་གནས་ཚུལ་དེའི་རྒྱུ་མཚན་ཧ་མ་གོ་བ་ལྟར་ཁ་གདངས་ཤིང་མིག་ཅེར་ཏེ་ལུས་སོང་། ཁོ་ཚོས་མིག་མཐོང་ལག་ཟིན་གྱི་གནས་ཚུལ་དེ་མངོན་སུམ་མིག་གིས་ཇི་ལྟར་མཐོང་བ་ལྟར་ཁས་ལེན་མི་འདོད་ན་ཡང་འགྲེལ་བཤད་རྒྱག་སྟངས་གཞན་ཞིག་མ་རྙེད་པས། དཀོན་མཆོག་གིས་ཁྲུན་ཐག་གཅོད་པར་སྒུག་སྟེ་ཁུ་སིམ་མེར་སྡོད་རྒྱུ་ལས་ཐབས་གཞན་མེད་པར་གྱུར། ཁོང་རྣམ་པས་བལྟས་བལྟས་རིག་རིག་ལ། ཆོས་དཔོན་དེམ་སི་དེ་ཡོབ་ལགས་ནི་ལྕམ་ཧ་སི་ཐིར་པེ་རན་གྱི་ཕྲག་པར་བསྙེས་ཏེ་ཐེམ་སྐས་རེ་རེར་འཛེགས་ཏེ་འགེགས་གསོད་སྟེགས་བུའི་སྒང་ལ་ཕེབས་སོང་། ཆོས་དཔོན་གྱི་ལག་པ་ཡ་གཅིག་གིས་སྡིག་ཉེས་ཀྱི་སྐྱེད་འབྲས་ལྟ་བུའི་ཕྲུ་གུ་དེའི་ལག་པར་དམ་པོར་འཇུས་འདུག སྨན་པ་ཝ་ཏི་ཕྲི་ལིན་བོ་ཐི་ཡང་སྡིག་ཉེས་ཀྱི་སྐྱོ་གར་འཁྲབ་ཚན་དེ་དང་འབྲེལ་བ་དམ་པོ་ཡོད་པ་ལྟར་ཁོ་ཚོའི་རྗེས་སུ་འབྲངས་འདུག དེ་ལྟར་འཁྲབ་སྟོན་པ་ལྷན་རྒྱས་ཀྱིས་སྐྱོ་གར་གྱི་འཁྲབ་ཚན་ཆེས་མཇུག་ཤོས་སྐབས་སུ་གཞི་ནས་ལྟད་མོ་བར་གདོང་བ་ངོ་མ་དེ་བསྟན་སོང་ངོ་། །
“འཇིག་རྟེན་ཁམས་ལ་སྒྲོན་མེ་བཏེགས་ཏེ་བཙལ་ན་ཡང་། ཁྱོད་ཀྱིས་ཇི་སྲིད་དུ་ངའི་ལག་འོག་ནས་འཆོར་ཐུབ་སའི་གནས་ནི་འགེགས་གསོད་སྟེགས་བུ་འདི་ཁོ་ན་ལས་གཞན་རྙེད་མི་སྲིད།” ཝ་ཏི་ཕྲི་ལིན་བོ་ཐི་ཡིས་སྡང་སེམས་ཆེན་པོས་ཆོས་དཔོན་ལ་ལྟ་བཞིན་དེ་ལྟར་བཤད།
“དཀོན་མཆོག་གི་ཐུགས་རྗེས་ང་རང་གནས་འདིར་བསླེབས་ཐུབ་སོང་།” ཆོས་དཔོན་གྱིས་དེ་ལྟར་ལན་བཏབ།
ཆོས་དཔོན་སྔར་ལྟར་འདར་སིག་རྒྱག་གིན་འདུག ཁོང་གིས་ཁ་ཕར་འཁོར་ཏེ་ལྕམ་ཧ་སི་ཐིར་པེ་རན་ལ་ལྟ་དུས་དོགས་མི་བདེ་བའི་ཉམས་ཤིག་མངོན་ཡོད་པ་དང་། མཆུ་འགྲམ་དུ་ཤེད་ཤུགས་མེད་པའི་འཛུམ་ཆུང་ཞིག་ཀྱང་མངོན་འདུག
“ཁ་ཉིན་ནགས་ཁྲོད་ནས་གྲོས་ཁ་བྱས་པའི་འཆར་གཞི་དང་བསྡུར་ན། འདི་ལྟར་བྱས་ན་ཡག་ཤོས་མ་རེད་དམ།” ཆོས་དཔོན་གྱིས་དེ་ལྟར་ཤབ་ཤུབ་ཀྱིས་བཤད།
“བདག་གིས་ཧ་གོ་མ་སོང་། དངོས་གནས་ཧ་གོ་མ་སོང་།” ལྕམ་ཧ་སི་ཐིར་པེ་རན་གྱིས་འཚབ་འཚུབ་ངང་དེ་ལྟར་ལན་བཏབ་ཅིང་། དེ་ནས་མུ་མཐུད་དུ། “འདི་ལྟར་བྱས་ན་ཡག་ཤོས་རེད་དམ། འདི་ལྟར་བྱས་ཚེ་ངེད་གཉིས་འཆི་རྒྱུ་ལས་མེད། ད་དུང་བུ་མོ་ཡང་ངེད་གཉིས་དང་འགྲོགས་ཏེ་འཆི་རྒྱུ་ལས་གཞན་ཅི” ཞེས་བཤད།
“ཁྱེད་མ་སྨད་གཉིས་ཀྱི་བསྐོས་ཐང་དཀོན་མཆོག་གིས་ཐུགས་བཀོད་བྱ་ངེས་རེད།
དཀོན་མཆོག་ནི་བརྩེ་བ་ཆེན་པོའི་བདག་ཉིད་ཅན་རེད། བདག་གིས་བཟློག་མེད་དུ་མགོར་ལྷུང་བའི་ལས་ཀྱི་བསྐོས་ཐང་དང་ལེན་བྱེད་པ་ཁོ་ན་ལས་མ་འདས། ཧ་སི་ཐིར་ལགས།
བདག་ནི་འཆི་བའི་དུས་ལ་བབས་པའི་མི་ཞིག་རེད། ཕྱི་མའི་འཕྲང་ལམ་མ་འགྲིམ་པའི་ཡར་སྔོན་དུ། རང་གིས་བསགས་པའི་སྡིག་ཉེས་ཕྲག་ཏུ་ལེན་འཇུག་རོགས།” ཆོས་དཔོན་གྱིས་དེ་ལྟར་བཤད།
ཆོས་དཔོན་དེམ་སི་དེ་ཡོབ་ནི་ལག་པ་ཡ་གཅིག་ལྕམ་ཧ་སི་ཐིར་པེ་རན་ལ་བསྙེས་ཤིང་ལག་པ་ཡ་གཅིག་གིས་མུ་ཏིག་དཀར་ཆུང་འཁྲིད་དེ་ཁ་ཚུར་འཁོར་བྱུང་། མི་དྲག་དཔོན་པོ་རྣམས་དང་། ལས་གྲོགས་ཆོས་དཔོན་རྣམས་དང་། དད་ལྡན་མི་སེར་རྣམས་ལ་ཁ་གཏད་ནས་འགྲེང་བསྡད་སོང་། གནས་སྐབས་དེར། དེར་འདུས་ཐམས་ཅད་རི་མོར་བྲིས་པའི་གཟུགས་བརྙན་བཞིན་ཁ་གདངས་མིག་ཅེར་གྱི་ངང་དུ་ལུས་ཡོད་ན་ཡང་། མི་རེ་རེའི་སེམས་ཁོང་དུ་སྙིང་རྗེའི་མིག་ཆུ་དབང་མེད་དུ་བྲུག་བཞིན་ཡོད་ངེས། རྒྱུ་མཚན་ནི། མི
འགྱངས་པར་སྡིག་ཉེས་ཀྱིས་སྦགས་ཤིང་ནོངས་འགྱོད་ཀྱིས་འཚོས་པའི་མི་ཚེའི་གནད་དོན་གཏིང་ཕུགས་རིང་པོ་ཞིག་ཁོ་ཚོའི་མིག་མདུན་དུ་བཤམས་སྟོན་བྱ་རྒྱུ་ཡིན་པ་གསལ་བོར་ཤེས་ཀྱིན་ཡོད་པས་རེད། ཉིན་གུང་ཡོལ་ཙམ་གྱི་ཉི་མ་གསལ་ལམ་མེར་ཆོས་དཔོན་གྱི་ལུས་སྟེང་དུ་འཕྲོས་པས། ཁོང་གི་སྐུ་གཟུགས་ཀྱི་ཆ་ཤས་རེ་རེ་གསལ་ལེར་མཐོང་ཐུབ་ཀྱིན་འདུག སྐབས་དེར། ཁོང་སྟེགས་བུ་མཐོན་པོ་དེའི་སྟེང་དུ་ཀ་བ་བཞིན་འགྲེང་སྟེ། རང་ཉིད་ཀྱི་སྡིག་ཉེས་ཞུ་འབུལ་བྱེད་མགོ་བརྩམས་སོང་།
“དབྱིན་ཀེ་ལན་གསར་མའི་དཔོན་འབངས་ཚོ། དེ་སྔོན་ཁྱེད་རང་ཚོས་བདག་མགོ་བོའི་གཙུག་ཏུ་བཀུར་མྱོང་། དེ་སྔོན་ཁྱེད་རང་ཚོས་བདག་ལྷ་རུ་སྒོམ་མྱོང་། ད་ལྟ་བདག་ལ་གཟིགས་གནོངས་དང་། སྡིག་ཉེས་ཀྱིས་སྦགས་པའི་མི་ང་ལ་ལན་གཅིག་གཟིགས་དང་།
ཉིན་མོ་དེ་གཞི་ནས་བསླེབས་སོང་། གོ་སྐབས་དེ་གཞི་ནས་ཤར་སོང་། མ་གཞི་བྱས་ན། ལོ་ངོ་བདུན་གྱི་ཡར་སྔོན་དུ་བདག་བུད་མེད་འདི་དང་མཉམ་པོར་གནས་འདིར་འགྲེང་སྟེ་ཁྲོམ་སྟོན་བྱེད་དགོས་ཡོད། དེ་རིང་ད་གཟོད་གོ་སྐབས་དེ་རག་ཐུབ་ཙམ་བྱུང་སོང་། དེ་རིང་ཡང་ཏག་ཏག་བུད་མེད་འདིའི་ཕྲག་པར་བརྟེན་ནས་སྟེགས་བུའི་སྟེང་དུ་འཛེག་ཐུབ་པ་བྱུང་ཞིང་ས་རུ་མ་འགྱེལ་ཙམ་བྱུང་བ་རེད། གཟིགས་དང་། ལྕམ་ཧ་སི་ཐིར་པེ་རན་ལགས་ཀྱི་བྲང་ཁའི་ཡིག་འབྲུ་དམར་པོ་དེ་མཐོང་བྱུང་ངམ། ཁྱེད་རང་ཚོ་དུས་དང་རྣམ་པ་ཀུན་ཏུ་མོ་རང་ལ་གཡོལ་ཅི་ཐུབ་བྱེད་པ་མིན་ནམ། མོ་རང་གི་མནར་གཅོད་ཀྱི་ཁུར་བོ་ཇི་འདྲ་ལྕི་ན་ཡང་། ཡིག་འབྲུ་དམར་པོའི་བཙོག་གྲིབ་འགོ་དོགས་ཀྱི་རྣམ་རྟོག་དྲག་པོས་གཡོལ་ཅི་ཐུབ་བྱེད་པ་མིན་ནམ། འོན་ཀྱང་། ནམ་རྒྱུན་ཁྱེད་རང་ཚོའི་གྲས་ནའང་སྡིག་ཉེས་གཅིག་མཚུངས་ཀྱི་མི་ཞིག་ཡོད་པ་ཤེས་སམ། མི་དེའི་གསང་བའི་ཡིག་འབྲུ་དམར་པོར་ཁྱེད་རང་ཚོ་གཡོལ་མྱོང་ཡོད་དམ།” ཆོས་དཔོན་གྱི་བརྗིད་ལ་བརླིང་བའི་གསུང་སྐད་དེ་ལྟར་མི་རྣམས་ཀྱི་མགོ་ཐོག་ནས་གྲག་བྱུང་། ཡིན་ཡང་གསུང་སྐད་ཅུང་ཟད་འདར་གྱིན་འདུག
སྐབས་འགར་ནོངས་འགྱོད་དང་སྡུག་བསྔལ་ཤིན་ཏུ་ཤུགས་ཆེ་དྲགས་པའི་དབང་གིས་འོ་དོད་འབོད་པ་དང་གཉིས་སུ་མ་མཆིས།
བཤད་ནས་མཚམས་དེར་བསླེབས་རྗེས། གསང་བ་ཁག་ཅིག་ཆོས་དཔོན་གྱིས་འཆད་མ་འདོད་པར་ཁོག་ཏུ་མིད་སོང་བ་འདྲ། ཡིན་ན་ཡང་། དེ་མ་ཐག་ཁོང་གིས་ལུས་སེམས་གཉིས་ལ་ཤེད་ཤུགས་བསྐྱེད་དེ་གཞན་ལ་མ་བརྟེན་པར་གོམ་གང་མདུན་དུ་སྤོས་ཤིང་།
ལྕམ་ཧ་སི་ཐིར་པེ་རན་མ་སྨད་གཉིས་ཀྱི་མདུན་ཐད་དུ་འགྲེང་བསྡད་སོང་།
“ངོ་ཚའི་མཚོན་རྟགས་དེ་མོའི་ལུས་སྟེང་ལ་བཙེམས་ཡོད་པ་རེད།” ཁོང་གི་གདོང་ལ་གསང་བ་ཡོད་དོ་ཅོག་ཕྱིར་དབྱུང་རྩིས་ཡིན་པ་འདྲ་བའི་རྦད་ཆོད་ཀྱི་ཉམས་ཤིག་མངོན་བཞིན་དེ་ལྟར་ཚིག་སྔ་བསྐྱངས་པ་དང་། དེ་ནས་མུ་མཐུད་དུ། “མོའི་ཡིག་འབྲུ་དམར་པོ་དེར་དཀོན་མཆོག་གི་སྤྱན་གྱིས་གཟིགས་ཡོད་པ་རེད་ལ་ལྷའི་ཕོ་ཉ་རྣམས་ཀྱིས་སྡིགས་མཛུབ་ཀེར་ཏེ་ཡོད་པ་རེད། གདོན་འདྲེ་ཚོགས་ཀྱིས་ཀྱང་ཕྱི་གསལ་ནང་གསལ་ཤེས་ཀྱིན་ཡོད་ཅིང་། སྐབས་སྐབས་སུ་ཁོ་ཚོས་མེ་ལྕེ་ལྷེམ་ལྷེམ་མཆེད་བཞིན་པའི་མཛུབ་མོས་རེག་རེག་གིས་མོ་རང་ལ་མནར་གཅོད་གཏོང་གིན་ཡོད་པ་རེད། འོན་ཀྱང་།
མི་ཞིག་གིས་གཡོ་འཕྲུལ་ཆེན་པོས་ཡིག་འབྲུ་དམར་པོ་ལྐོག་ཏུ་སྦས་ཏེ་ཁྱེད་ཅག་གི་གྲས་ནས་ཡིན་མདོག་མདོག་གིས་བསྡད་ཡོད། མི་དེ་ཡང་སྡུག་བསྔལ་ཆེན་པོས་ཀུན་ནས་གཟིར་བཞིན་ཡོད། རྒྱུ་མཚན་ནི། སྡིག་ཉེས་ཀྱིས་ཁྱབ་པའི་འཇིག་རྟེན་འདིར་མི་རྣམས་ཀྱིས་ད་དུང་ཡང་ཁོ་རང་ཕྱི་གཙང་ནང་གཙང་གི་སྐྱེས་མཆོག་ཅིག་ཏུ་བརྩི་བཞིན་ཡོད་པས་ཡིན། མི་དེ་ཡང་སྐྱོ་བ་ཆེན་པོས་མནར་བཞིན་ཡོད། རྒྱུ་མཚན་ནི། ཁོས་དག་པའི་ཞིང་གི་བཤེས་གཉེན་རྣམས་ཡལ་བར་དོར་བས་རེད། ད་ལྟ། འཆི་བའི་སྐད་ཅིག་མཐའ་མ་འདིར། མི་དེ་གཞི་ནས་ཁྱེད་ཅག་གི་མིག་མདུན་དུ་འགྲེང་ཐུབ་པ་བྱུང་ཡོད། ཁྱེད་ཅག་གིས་ཡང་བསྐྱར་ལྕམ་ཧ་སི་ཐིར་པེ་རན་གྱི་བྲང་ཁའི་ཡིག་འབྲུ་དམར་པོ་འདིར་ལན་གཅིག་གཟིགས་རོགས་ཞུ་རྒྱུ་ཡིན། ཡིག་འབྲུ་དམར་པོ་འདིས་མི་ལ་ཞེད་སྣང་སྐུལ་བཞིན་འདུག་ན་ཡང་། དེ་ནི་མི་དེའི་བྲང་ཁའི་ཡིག་འབྲུ་དམར་པོའི་གྲིབ་གཟུགས་ཙམ་རེད། མི་དེའི་བྲང་ཁའི་ཡིག་འབྲུ་དམར་པོ་དེ་ཡང་། ཁོའི་སེམས་ཁོང་གི་ཡིག་འབྲུ་དམར་པོའི་ཕྱི་ཚུལ་ཙམ་རེད། འདིར་ཚོགས་ལྷན་རྒྱས། ད་ལྟ། ཁྱེད་ཅག་ལས་སུ་ཞིག་ལ་དཀོན་མཆོག་གིས་སྡིག་ཉེས་ཅན་ལ་བཀའ་ཆད་གཏང་སྲིད་མིན་གྱི་དོགས་པ་འདུག་གམ། དོགས་པ་འདུག་ན་ཚུར་གཟིགས་དང་། ཡ་ང་བའི་བདེན་དཔང་གསོན་པོ་འདི་ལ་ལན་གཅིག་གཟིགས་གནོངས་དང” ཞེས་བཤད།
ཆོས་དཔོན་གྱིས་དེ་ལྟར་བཤད་བཞིན་ན་བཟའི་སྒྲོག་ཐག་ཤུགས་ཀྱིས་བཀྲོལ་བ་ན།
གསང་བའི་དངོས་པོ་དེ་གཞི་ནས་གསལ་ལེར་མངོན་བྱུང་། ཡིན་ཡང་དེའི་སྐོར་ཞིབ་ཏུ་བྲིས་ན་ཁོང་ལ་མ་གུས་པའི་ཉེས་པ་བསག་ཉེན་ཆེ་བས་རེ་ཞིག་གསང་རྒྱ་བྱའོ། །སྐད་ཅིག་མ་དེར། མི་རྣམས་ཀྱིས་དངངས་འདྲོག་ཆེན་པོས་སྐྱི་གཡའ་བའི་ངོ་མཚར་མཛད་སྤྱོད་དེར་ཅེ་རེར་ལྟ་བཞིན་ལུས་སོང་། གནས་སྐབས་དེར་ཆོས་དཔོན་གྱི་གདོང་ལ་སྔར་མེད་ཀྱི་རྒྱལ་ཁའི་དམར་མདངས་ཤིག་བཀྲ་འདུག དེ་ནི་དཔེར་ན། མནར་གཅོད་དྲག་པོས་སྲོག་ལ་གཙེ་དུས་ཀྱི་འགག་རྩའི་སྐབས་སུ། གློ་བུར་སྟབས་ཡག་ནས་རྒྱལ་ཁ་ཐོབ་པའི་མི་ཞིག་གི་ངང་ཚུལ་དང་ཤིན་ཏུ་འདྲ་པོ་འདུག དེར་མཐུད་ནས་ཆོས་དཔོན་ཁོང་སར་འགྱེལ་སོང་། ལྕམ་ཧ་སི་ཐིར་པེ་རན་གྱིས་སྐུ་སྟོད་ཡར་སྐྱོར་ཏེ་མགོ་བོ་རང་གི་བྲང་ཁར་བསྙེས་སུ་བཅུག་སོང་། དུས་དེར། འཁྲིས་སུ་ཡོད་པའི་སྨན་པ་ཝ་ཏི་ཕྲི་ལིན་བོ་ཐི་ཡིས་པུས་མོ་སར་བཙུགས་སོང༌། ཉམས་འགྱུར་ཅི་ཡང་མེད་པའི་ངོ་གདོང་ནི་གཤིན་པོའི་ངོ་གདོང་དང་དབྱེར་མ་མཆིས།
“ཁྱེད་རང་གཞི་ནས་ང་ལ་གཡོལ་ཐུབ་སོང་། ཁྱེད་རང་གཞི་ནས་ང་ལ་གཡོལ་ཐུབ་སོང་།” སྨན་པས་ཡང་སྐོར་བསྐྱར་སྐོར་གྱིས་དེ་ལྟར་བཤད།
“དཀོན་མཆོག་གིས་ཐུགས་རྗེས་གཟིགས་རོགས། ཁྱོད་ཀྱིས་ཀྱང་སྡིག་ཉེས་ཆེན་པོ་བསགས་སོང་།” ཆོས་དཔོན་གྱིས་དེ་ལྟར་བཤད་ཅིང་། དེ་ནས་མདངས་ཉམས་པའི་མིག་ཟུང་སྨན་པ་རྒན་པོའི་ལུས་སྟེང་ནས་ཕར་མ་སྨད་གཉིས་ཀྱི་ཕྱོགས་སུ་འཁོར་སོང་།
“བདག་གི་མུ་ཏིག་དཀར་ཆུང་།” ཁོང་གིས་དབུགས་རྔ་མ་ཆད་ཙམ་གྱིས་དེ་ལྟར་བོས་ཤིང་། གདོང་ལ་བྱམས་བརྩེའི་འཛུམ་ཆུང་དམུལ་དམུལ་བྱེད། ཕར་བལྟས་ཚོད་ཀྱིས་མི་འགྱངས་པར་གཉིད་ཁུག་གྲབས་ཡོད་པའི་ཉམས་སྣང་སྟེར། དེ་དང་ཆབས་ཅིག རྡོག་ཁྲེས་ལྕི་པོ་དེ་ལུས་སྟེང་ནས་གཡུགས་ཟིན་པས། ཕྲུ་གུ་དང་མཉམ་པོར་རྩེད་མོ་རྩེ་འདོད་བྱེད་ཀྱིན་ཡོད་པའི་སྣང་བའང་སྟེར། དེ་ནས་མུ་མཐུད་དུ། “སྙིང་ནས་བརྩེ་བའི་མུ་ཏིག་དཀར་ཆུང་། ད་ལྟ་བདག་ལ་འོ་བྱེད་འདོད་འདུག་གམ། ནགས་ཁྲོད་དུ་ཁྱོད་ཀྱིས་ང་ལ་འོ་བྱས་མ་སོང་། ད་ལྟ་བྱེད་འདོད་འདུག་གམ” ཞེས་བཤད་སོང་།
མུ་ཏིག་དཀར་ཆུང་གིས་ཁོང་གི་མཆུ་སྒྲོས་སྟེང་དུ་འོ་ཞིག་བྱས་སོང་། དེ་ལྟར་མཐུ་སྔགས་བཙན་པོའི་རྒྱས་བཏབ་པ་ལྟ་བུའི་མི་ཚེའི་མདུད་པ་དགྲོལ་དཀའ་བ་ཞིག་དེ་འདྲའི་ངང་ལ་རང་སར་གྲོལ་སོང་། རླབས་ཆེ་བའི་སྐྱོ་གར་ཆེན་པོ་དེའི་ཁྲོད་དུ་དངོས་སུ་ཞུགས་པའི་དབང་གིས། རྒོད་གཤིས་མ་ཡལ་བའི་བུ་མོ་ཆུང་ཆུང་དེའི་སེམས་རྒྱུད་ཀྱི་སྙིང་རྗེ་མཐའ་དག་ཅིག་ཅར་དུ་བསླངས་ཡོད་པ་འདྲ། མོའི་མིག་ཆུ་དྭངས་མོ་དེ་རང་གི་ཨ་ཕའི་གདོང་ལ་ཟགས་སོང་། སྐད་ཅིག་མ་དེར་མིག་ཆུས་མོའི་ཚབ་བྱས་ཏེ། ད་ནས་བཟུང་མིའི་རིགས་ཀྱི་དགའ་སྐྱོ་ཆགས་སྡང་ཁྲོད་ནར་སོན་ངེས་ཡིན། ཇི་སྲིད་དུ་འཇིག་རྟེན་ལ་རྒྱབ་གཏོད་བྱས་མི་ཡོང་། མ་འོངས་པར་འཇིག་རྟེན་འཁོར་བའི་ཚུལ་མཐུན་གྱི་བུད་མེད་ཅིག་ཆགས་ཐུབ་པ་བྱས་ཡོང་ཞེས་དམ་བཅའ་བཞག་སོང་བ་དང་འདྲའོ། །གང་ལྟར། མུ་ཏིག་དཀར་ཆུང་གིས་སྡུག་བསྔལ་མྱོང་མཁན་ཞིག་གི་ཚུལ་བཟུང་བ་དེས། མོའི་ཨ་མའི་ངོས་ནས་བཤད་ན་མི་ཚེའི་འོས་འགན་ཞིག་ཡོངས་སུ་གྲུབ་ཚར་ཡོད་པ་རེད།
“ཧ་སི་ཐིར་ལགས། ག་ལེར་བཞུགས།” ཆོས་དཔོན་གྱིས་དེ་ལྟར་བཤད།
“ངེད་གཉིས་ཀྱི་མཇལ་སྐལ་ཟད་ཚར་པ་རེད་དམ། ངེད་གཉིས་ཚེ་ཚེ་རབས་རབས་ལ་མཉམ་པོར་སྡོད་པའི་སྐལ་བ་རྦད་དེ་ཚར་བ་རེད་དམ། ངེད་གཉིས་ཀྱིས་མནར་གཅོད་མི་བཟད་པ་བརྒྱུད་དེ་རང་རང་གི་སྡིག་ཉེས་ཡོངས་སུ་བཤགས་ཚར་ཡོད་པ་རེད། ཁྱེད་ཀྱིས་སྒྲིབ་པ་བྲལ་བའི་སྤྱན་ཟུང་གིས་མཐར་ཐུག་གི་བདེན་པ་གཟིགས་ཐུབ་ཀྱིན་ཡོད་པ་མིན་ནམ། ཁྱེད་ཀྱིས་ག་རེ་མཐོང་བྱུང་ངམ། གསུང་གནོངས་དང་།” ལྕམ་ཧ་སི་ཐིར་པེ་རན་གྱིས་ཁོང་གི་རྣ་རྩར་སྐད་ཆུང་ངུས་དེ་ལྟར་བཤད།
“སྐད་མ་རྒྱག་རོགས། ཧ་སི་ཐིར། སྐད་མ་རྒྱག་དང་།” ཆོས་དཔོན་གྱིས་སྐད་ངག་འདར་འདར་ངང་གཟབ་ནན་ཆེན་པོས་བཤད་དོན། “ངེད་གཉིས་ཀྱིས་ཁྲིམས་སྲོལ་ལ་གཏོར་བཤིག་བཏང་བ་རེད། འཇིག་རྟེན་འདི་རུ་བསགས་པའི་སྐྱི་གཡའ་བའི་སྡིག་ཉེས་ཕྱིར་ཕྱུང་ཚར་སོང་། ཁྱེད་རང་གིས་དེའི་སྐོར་ཁོ་ན་ལ་མནོ་བསམ་གཏང་འོས། བདག་ཞེད་ཀྱིན་འདུག དངོས་གནས་ཞེད་ཀྱིན་འདུག དེ་སྔོན་ངེད་གཉིས་ཀྱིས་དཀོན་མཆོག་ཡལ་བར་དོར་ཏེ་ཕན་ཚུན་གྱི་རྣམ་ཤེས་ཀྱི་རྩིས་ཐང་ལ་རྡོག་རོལ་བཏང་བ་རེད། དེ་བས། ངེད་གཉིས་ཚེ་རབས་ཕྱི་མའི་ཕྱི་མར་ཡང་མཇལ་སྐལ་ཡོད་པ་མ་རེད། ངེད་གཉིས་མཐར་ཐུག་གི་དྭངས་གཙང་ཁྲོད་ནས་མཇལ་བར་རེ་བ་ནི་ངལ་བ་འབྲས་མེད་ཁོ་ནར་ཟད་དོ། །དཀོན་མཆོག་ནི་མཁྱེན་པ་མཐའ་ཡས་དང་སྙིང་རྗེ་མཐའ་ཡས་ཀྱི་བདག་ཉིད་ཅན་རེད། ང་རང་གིས་ཚེ་འདིར་མྱངས་ཟིན་གྱི་སྡུག་བསྔལ་ལ་བརྟགས་ན་ཡང་མཐའ་མེད་པའི་སྙིང་རྗེ་དེ་ཤེས་ཚོར་ཐུབ་ཀྱིན་འདུག རྒན་པོ་གདུག་སེམས་ཅན་དེ་སྨན་པའི་ཟོལ་གྱིས་མངགས་ཡོང་སྟེ། བདག་གི་སྡུག་བསྔལ་གྱི་མེ་ལྕེ་ཟམ་མི་ཆད་པར་འབར་བཅུག་པ་དང་ང་རང་འཁྲིད་དེ་གནས་འདིར་ཡོང་བ་རེད། ཡོང་ནས་ཀྱང་བརྒྱ་འདུས་སྟོང་ཚོགས་ཀྱི་མིག་མདུན་དུ་ངོ་ཚ་དང་རྒྱལ་ཁའི་ཁྲོད་ནས་འཆི་བའི་སྐལ་བ་བསྩལ་བ་རེད། གལ་སྲིད། སྡུག་བསྔལ་དེ་དག་ལས་སྣ་གཅིག་མ་ཚང་བ་ཡིན་ན། བདག་ནི་ཇི་སྲིད་དུ་བསྐྱབ་ཐབས་ཡོད་པ་མ་རེད། དཀོན་མཆོག་ཁོ་ན་གཏན་གྱི་སྐྱབས་གནས་སུ་ཟུངས་ཤིག དཀོན་མཆོག་གི་བཀའ་བཀོད་འགྲུབ་པར་གྱིས་ཤིག ཧ་སི་ཐིར། ག་ལེར་བཞུགས་ཨང” ཟེར།
མཇུག་མཐའི་སྐད་ཆ་དེ་སྨྲ་སྒོ་ལས་ཕྱིར་ཕྱུང་རྗེས། ཆོས་དཔོན་གྱི་དབུགས་རྒྱུ་གཏན་དུ་འགག་སོང༌། དུས་དེར་ད་གཟོད། ཁུ་སིམ་པོར་སྡོད་པའི་མི་རྣམས་ཀྱི་ཁ
ནས་སྔར་མེད་ཀྱི་གུས་ཞེད་དང་མཚར་སྣང་འདྲེས་མའི་སྐད་སྒྲ་ལྡབ་ལྡིབ་ཤུབ་བུར་སྒྲོག་མགོ་བརྩམས་སོང་། གུས་ཞེད་དང་མཚར་སྣང་ཆེ་དྲགས་པའི་དབང་གིས། ཁོ་པ་ཚོའི་སྐད་སྒྲ་ལྡབ་ལྡིབ་དེ་དག་གོ་དོན་ཡོད་པའི་སྐད་ཆར་ད་དུང་འགྱུར་ཐུབ་ཀྱིན་མེད་པས། གཤིན་པོའི་རྣམ་ཤེས་ཀྱི་ཕྱི་ཕྱིར་དུ་དོན་མི་སྟོན་པའི་སྐད་སྒྲ་དེ་འདྲ་དར་དིར་སྒྲོག་བཞིན་ལུས་སོ། །

ཉེར་བཞི་པ། མཐའ་འབྲས།

ཉིན་མང་པོ་འདས་རྗེས། མི་རྣམས་ཀྱི་ཤེས་པ་རྒྱུན་ལྡན་དུ་གྱུར་པས་གཞི་ནས་དོན་རྐྱེན་དེའི་སྐོར་ལ་དབྱེ་ཞིབ་བྱེད་ཐུབ་ཙམ་བྱུང་། མཐོང་སྣང་འདྲ་མིན་སྣ་ཚོགས་དང་ལྟ་ཚུལ་འདྲ་མིན་སྣ་ཚོགས་བྱ་སྒྲོ་རླུང་གིས་འཁྱེར་བ་ལྟར་གྲོང་རྡལ་གྱི་ག་སར་ཁྱབ་ཀྱིན་འདུག
མི་ཕལ་ཆེ་བས་ཚིག་ཐག་བཅད་ནས་བཤད་དོན། ཉིན་དེར་ཆོས་དཔོན་གྱི་བྲང་ཁའི་ཤ་གསེང་ལ་ཡང་ལྕམ་ཧ་སི་ཐིར་པེ་རན་གྱི་བྲང་ཁའི་ཡིག་འབྲུ་དམར་པོ་དེ་དང་ཧ་ཅང་འདྲ་པོ་ཞིག་བརྐོས་འདུག་ཟེར། ཡིན་ཡང་། ཡིག་འབྲུ་དམར་པོ་དེ་ཤ་གསེང་ལ་ཇི་ལྟར་བརྐོས་མིན་ཐད་ལྟ་ཚུལ་མི་མཐུན་པ་སྣ་ཚོགས་འབྱུང་གིན་ཡོད་པ་ཐམས་ཅད་མཐར་གཏུགས་ན་ཚོད་དཔག་ཙམ་དུ་ཟད། ཁ་ཅིག་གིས། ལྕམ་ཧ་སི་ཐིར་པེ་རན་གྱི་བྲང་ཁར་ཡིག་འབྲུ་དམར་པོ་བཙེམས་པའི་ཉིན་ནས་བཟུང་། ཆོས་དཔོན་དེམ་སི་དེ་ཡོབ་ལགས་ཀྱིས་དཀའ་བ་སྤྱད་དེ་འགྱོད་བཤགས་བྱ་མགོ་བརྩམས་ཤིང་། རང་ཉིད་ཀྱི་བྲང་ཁར་ཡིག་འབྲུ་དམར་པོ་བརྐོ་བ་སོགས་ཐབས་ཤེས་འདྲ་མིན་སྣ་ཚོགས་སྤྱད་དེ་རང་ཉིད་ལ་མནར་གཅོད་གཏོང་བཞིན་ཡོང་བ་ཡིན་ངེས་ཞེས་ཚིག་ཐག་བཅད་ནས་སྨྲ་བ་དང་། ཡང་ཁ་ཅིག་ན་རེ། ཡིག་འབྲུ་དམར་པོ་དེ་ནི་ལོ་ཟླའི་འཁོར་སྐྱོད་རིང་མོའི་ནང་དུ། སྨན་པ་ཝ་ཏི་ཕྲི་ལིན་བོ་ཐི་ཡིས་ཆོ་འཕྲུལ་དང་དུག་རྫས་ལ་བརྟེན་ནས་ཆོས་དཔོན་གྱི་ཤ་གསེང་ལ་ཕབ་པ་ཡིན་ངེས་ཟེར། ཆོས་དཔོན་གྱི་ཁྱད་པར་བའི་རྫི་གསང་རྣོན་པོར་རྒྱུས་མངའ་ཆེ་ཞིང་ཁོང་གི་སེམས་པའི་སྟོབས་ཀྱིས་ཤ་ཁྲག་ལུས་པོར་ཁ་ལོ་བྱས་པར་རློམ་མཁན་དག་གིས་གསང་བའི་ཚུལ་གྱིས་བཤད་དོན། སྐྱི་གཡའ་བའི་ཡིག་འབྲུ་དམར་པོ་དེ་ནི་ནོངས་འགྱོད་དྲག་པོའི་སོ་རྣོན་གྱིས་ཉིན་མཚན་དུས་དྲུག་ལ་ནང་སེམས་ཁོང་ལ་སོ་བཏབ་པས། མཇུག་གི་བཀའ་ཆད་གྲུབ་པར་བྱས་པ་རེད་ཟེར། ཀློག་པ་པོ་ལྷན་རྒྱས་ཀྱིས་གོང་གི་ལྟ་ཚུལ་དག་མཐར་ཕྱི་ལོགས་ནས་ཀྱང་མཐོང་ཐུབ་པའི་ཡིག་འབྲུའི་ཚུལ་དུ་མངོན་ནས་དཀོན་མཆོག་ལས་གང་རུང་ཞིག་གདམ་ག་གནང་རོགས་ཞུའོ། །དོན་དག་མཚར་པོ་དེའི་སྐོར་ནས་ང་རང་ཚོས་ཤེས་པ་མཐའ་དག་སྦ་གསང་མེད་པར་བཤད་ཚར་སོང་། ད་ལྟ་ལས་འགན་དེ་ཡོངས་སུ་གྲུབ་ཟིན་པས། དོན་རྐྱེན་དེས་ང་ཚོའི་ཀླད་པའི་ནང་དུ་བཞག་ཡོད་པའི་བག་ཆགས་ཟབ་མོ་དག་གཙང་ཕྱགས་བྱ་བའི་དུས་ལ་རན་སོང་། དེ་ལྟར་བྱ་བར་ང་ཚོ་སུ་ཡང་མོས་མཐུན་ཡོད་ངེས་རེད།
འོན་ཀྱང་། ཆེས་ཁྱད་མཚར་བ་ཞིག་ནི་མི་ཁག་ཅིག་གི་བཤད་ཚུལ་རེད་དེ། ཁོ་ཚོས་རང་ཉིད་ཀྱི་མིག་ཟུང་སྐད་ཅིག་ཙམ་ལའང་ཆོས་དཔོན་དེམ་སི་དེ་ཡོབ་ལགས་དང་ཁ་མ་བྲལ་བར་ཅེར་ཏེ་བསྡད་ཀྱང་། ཁོང་གི་བྲང་ཁ་ནས་གང་ཡང་མཐོང་མ་བྱུང་ཟེར། ཁོང་གི་བྲང་གཞུང་ནི་ཁྱེའུ་དམར་འབྱར་ཞིག་གི་བྲང་ཁ་ནང་བཞིན་དཀར་ཞིང་གཙང་ཟེར། ཁོ་ཚོས་ད་དུང་ཆོས་དཔོན་སྐུ་གཤེགས་ཁར་གསུངས་པའི་སྐད་ཆ་ལས། ལྕམ་ཧ་སི་ཐིར་པེ་རན་གྱི་བྲང་ཁའི་ཡིག་འབྲུ་དམར་པོ་དང་འབྲེལ་བ་ཡོད་ཚུལ་ཚིག་ཟུར་ཙམ་ཡང་གསུང་རྒྱུ་ཕར་ཞོག་ཤུགས་བསྟན་ཙམ་ཡང་གནང་མ་སོང་ཟེར་རོ། །དེ་ལྟའི་ལྟ་ཚུལ་འཆང་མཁན་གྱི་མི་དྲག་དབང་ཐང་ཅན་དེ་ཚོའི་འདོད་ཚུལ་ལྟར་ན། ཆོས་དཔོན་གྱིས་བུད་མེད་སྡིག་ཉེས་ཅན་དེའི་པང་ནས་མྱ་ངན་ལས་འདས་པའི་ཚུལ་སྟོན་དོན་ནི། རང་ཉིད་གཤེགས་པའི་དུས་ལ་བབ་པ་མཁྱེན་རྗེས་མི་རྣམས་ཀྱིས་རང་ཉིད་ལྷ་རུ་བཀུར་བའི་ཚུལ་ལ་འགྱུར་བ་གཏང་འདོད་ཁོ་ན་ཡིན་པ་སྟེ། འཇིག་རྟེན་གྱི་སོ་སོ་སྐྱེ་བོ་ཞིག་ཇི་ལྟར་ཁྱད་དུ་འཕགས་ན་ཡང་ཆེས་ཤིན་ཏུ་ཉམ་ཆུང་ཡིན་པའི་གནས་ལུགས་ཀུན་ལ་བསྟན་ཕྱིར་རེད་ཅེས་པའོ། །
དེ་ལྟར་བལྟས་ན། ཆོས་དཔོན་ཁོང་གིས་མིའི་རིགས་ཀྱི་ཕན་བདེའི་ཆེད་དུ་ཚེ་སྲོག་བློས་བཏང་བ་ཙམ་མ་ཟད། ད་དུང་འཆི་བའི་སྐད་ཅིག་མཐའ་མར་ཡང་རང་གི་ཚེ་སྲོག་སྤྱད་ནས་མི་རྣམས་ལ་བསླབ་བྱ་གནང་ཡོད་པ་རེད། ཁོང་གིས་དད་ལྡན་མང་ཚོགས་ལ་བསྟན་འདོད་པ་ནི། དཀོན་མཆོག་གི་མདུན་དུ་ང་ཚོ་ཚང་མ་འདྲ་མཉམ་རེད། ཚང་མ་སྡིག་སྒྲིབ་ཅན་རྐྱང་རྐྱང་རེད། ང་ཚོའི་ཁྲོད་ཀྱི་སྐྱེས་བུ་དམ་པར་བསྙད་པ་དག་ཀྱང་སྐྱེ་བོ་ཕལ་བ་དང་བསྡུར་ན་རྟོགས་པ་ཅུང་ཟད་མཐོ་བ་ཙམ་དང་། ལྟོས་འཇོག་གིས་དཀོན་མཆོག་གི་དགོངས་དོན་ཅུང་གསལ་བོར་གོ་ཐུབ་ཀྱིན་ཡོད་པ་ཙམ་རེད། མིའི་རིགས་ཀྱི་ལག་རྗེས་ནི་ཕར་བལྟས་ཚོད་ཀྱིས་རི་རབ་ལས་མཐོ་བར་སྣང་ན་ཡང་། དོན་དུ་འཁྲུལ་སྣང་འབའ་ཞིག་གོ་ཞེས་པ་དེ་ཡིན་སྲིད་དོ། ། གནས་ལུགས་དེ་དག་ཡང་དག་མིན་ཐད་ནས་ང་ཚོས་རྩོད་པ་བྱ་དགོས་མ་མཆིས་ཀྱང་། ཆོས་དཔོན་དེམ་སི་དེ་ཡོབ་སྐོར་གྱི་བཤད་རྒྱུན་དེ་ཡང་སྙིང་གང་འདྲ་ཡིན་མིན་གསལ་ཐིང་ཐིང་བཟོ་འོས། དེ་ནི་དཔེར་ན་ཉིན་གུང་གི་ཉི་མས་ཇི་ལྟར་ཡིག་འབྲུ་དམར་པོ་གསལ་ལེར་བཟོ་པ་དང་འདྲ་བར་ཆོས་དཔོན་དེམ་སི་དེ་ཡོབ་ནི་སྲིད་པའི་ཁམས་ཀྱི་སྡིག་ཉེས་ཀྱིས་སྦགས་པའི་སྲོག་ལྡན་ཞིག་ཡིན་ཚུལ་ར་སྤྲོད་བྱས་ཚར་ཡོད་ན་ཡང་། དེ་ནི་གྲོགས་པོའི་ལ་རྒྱ་དང་འབྲེལ་བའི་དོན་དག་ཅིག་ཡིན་པས། ཁོང་གི་གྲོགས་པོ་རྣམས་དང་སྒོས་སུ་གྲོགས་པོ་ཆོས་དཔོན་དག་གིས་ད་དུང་ཡང་རི་ཉིལ་བ་ཐག་པས་བསྡམ་འདོད་དང་ཐང་གས་པ་ལྕགས་ཀྱིས་ཤན་འདོད་ཀྱི་དཔེ་ལྟར་ཁོང་གི་མི་གཞི་ལ་འགེབས་སྲུང་བྱེད་པ་ཙམ་ཡིན་པ་ཤེས་དགོས་སོ། །
གཏམ་རྒྱུད་འདིའི་གཞི་འཛིན་ས་ནི་མི་མང་པོའི་སྐད་ཆ་ཟིན་ཐོར་བཀོད་ནས་གྲུབ་པའི་དཔེ་ཆ་རྙིང་པ་ཞིག་ཡིན་ཏེ། འཆད་མཁན་དེ་དག་ལས་ཁ་ཅིག་གིས་ལྕམ་ཧ་སི་ཐིར་པེ་རན་ངོ་ཤེས་ཤིང་། ཁ་ཅིག་གིས་དོན་རྐྱེན་དེ་དངོས་སུ་མཐོང་མྱོང་མཁན་དག་གི་ས་ནས་གཏམ་རྒྱུད་དེ་ཐོས་པ་ཡིན་འདུག དེ་བས། དེབ་འདིར་བཀོད་པའི་ནང་དོན་མཐའ་དག
དོན་དག་ངོ་མ་ཡིན་པར་ཡིད་ཆེས་བྱས་ཆོག ང་ཚོས་ཆོས་དཔོན་ལས་ངན་དེའི་ཡ་ང་བའི་སྐྱོ་གར་ལས་བསླབ་བྱ་སྣ་ཚོགས་བླང་དུ་ཡོད་པ་ཐམས་ཅད་ཚིག་གཅིག་ཏུ་བསྡུས་ན་འདི་ལྟ་སྟེ། “ཁ་ཞེ་གཉིས་མེད་བྱ་འོས། ཁ་ཞེ་གཉིས་མེད་བྱ་འོས། ཅིས་ཀྱང་ཁ་ཞེ་གཉིས་མེད་བྱ་འོས། རང་གི་མི་གཞིའི་ཆེས་བཙོག་གྲིབ་ཀྱི་ངོས་དེ་ཁ་བརྒྱ་མིག་སྟོང་གི་མདུན་ནས་དམར་རྗེན་དུ་བཤམ་མ་ཕོད་ན་ཡང་། མ་མཐའ་ཡང་ཚུལ་དེ་གསལ་ལེར་རྟོགས་ཐུབ་པའི་རྟགས་དང་མཚན་མ་དག་མི་རྣམས་ལ་བསྟན་འོས” ཞེས་པའོ། །
ཆོས་དཔོན་དེམ་སི་དེ་ཡོབ་ལགས་སྐུ་གཤེགས་རྗེས། འགྱུར་ལྡོག་ཆེ་ཤོས་ཀྱི་མི་ནི་སྨན་པ་ཝ་ཏི་ཕྲི་ལིན་བོ་ཐི་རེད། ཡར་སྔོན་གྱི་ལུས་ཤུགས་སེམས་ཤུགས་དང་གསོན་ཤུགས་རིག་སྟོབས་མཐའ་དག་རྦད་དེ་ཁོ་དང་ཁ་གྱེས་ཟིན་པ་ནང་བཞིན་འདུག ཤ་ཟད་རུས་ཟད་དུ་གྱུར་པའི་ཁོ་ནི་ཉི་མའི་འོག་ཏུ་སྐེམ་པའི་འཇག་རྩྭ་རྐང་གཅིག་དང་འདྲ་བར་ཧ་ལམ་རྗེས་མེད་ཡལ་ལ་ཉེ། དེ་སྔོན་རྒན་པོ་ལས་ངན་དེས་གོ་རིམ་ལྡན་པའི་སྒོ་ནས་དགྲ་ཤ་ལེན་རྒྱུ་དེ་རང་གི་མི་ཚེའི་དམིགས་འབེན་དུ་སྒོམ་ནས་ཡོང་བ་རེད། འོན་ཀྱང་། ད་ལྟ་དགྲ་བོ་རྨེག་མེད་བཟོས་ཟིན་ནས་ཀུན་སློང་གདུག་པ་ཅན་དེར་རྟེན་གཞི་མེད་པ་ཆགས་པའི་སྐབས་འདིར། ཡང་ན་གདོན་འདྲེས་སྤྲད་པའི་ལས་འགན་མཐའ་དག་ཡོངས་སུ་གྲུབ་པའི་སྐབས་འདིར། ཡ་ང་སྙིང་རྗེ་མེད་པའི་ཁོ་པ་ཡང་རང་གི་བདག་པོ་གདོན་འདྲེའི་དྲུང་དུ་འབྱོར་ཐོ་འགོད་རྒྱུ་ལས་ཅི། དེ་ལྟ་མོད་ཀྱི། སྨན་པ་ཝ་ཏི་ཕྲི་ལིན་བོ་ཐི་སོགས་གྲིབ་ནག་ལྟ་བུའི་མི་སྣ་དེ་ཚོ་སུ་ཞིག་ཡིན་ཡང་། ང་རང་ཚོས་ཕར་སྙིང་རྗེ་མ་སྐྱེས་རང་སྐྱེས་རེད།
ཆགས་སྡང་གཉིས་ཀྱི་ངོ་བོར་ཕར་གཏུགས་ན། དབྱེར་མེད་གཅིག་ཏུ་འདྲེས་ཡོད་པ་ཞིག་ཡིན་ནམ། དེ་ནི་བརྟག་དཔྱད་ཞིབ་འཇུག་བྱ་རིན་ཡོད་པའི་གནད་དོན་ཞིག་རེད། ཆགས་སྡང་གཉིས་ཤུགས་ཆེན་པོར་འཕེལ་ཏེ་ཆེས་དྲག་ཤོས་སུ་སོན་པའི་གནས་སྐབས་སུ་ཕན་ཚུན་བསྣོལ་མར་གནས་ཏེ་སྐྱེ་བོ་ཕན་ཚུན་བར་བརྩེ་དུང་དང་འཁོན་སེམས་སོགས་བསྐྱེད་པའི་རྒྱུ་བྱེད་པ་དང་། ཡང་དམིགས་པའི་དོན་དག་གང་དེ་གྲུབ་ཙ་ན་བརྩེ་གྲོགས་སམ་དགྲ་བོ་གང་ཡིན་གྱི་མི་དེར་ཁེར་རྐྱང་གི་སྡུག་བསྔལ་འབའ་ཞིག་བསྐྱེད་པར་བྱེད་དོ། །དེ་བས།
མཚན་ཉིད་རིག་པའི་ངོས་ནས་བལྟས་ན། ཆགས་སྡང་གཉིས་ངོ་བོའི་ཆ་ནས་གཅིག་པ་གཅིག་རྐྱང་ཡིན་པ་འདྲ། མི་འདྲ་བའི་ཁྱད་པར་ཉག་གཅིག་ནི། གཅིག་ནི་དགེ་བའི་འོད་སྣང་ཁྲོད་དུ་གནས་ཡོད་པ་དང་། ཅིག་ཤོས་ནི་སྡིག་པའི་གྲིབ་ནག་ཁྲོད་དུ་བསྐུངས་ཡོད་པ་དེའོ། །གཅིག་བྱས་ན། མི་ཡི་འཇིག་རྟེན་ན་ཡོད་དུས་ཕན་ཚུན་གྱི་སྲོག་གཅོད་གཤེད་མར་གྱུར་མྱོང་བའི་སྨན་པ་རྒན་པོ་དང་ཆོས་དཔོན་གཉིས་ཕྱི་མ་གཤིན་རྗེའི་གྲོང་དུ་འཕྲད་དུས།
སྔ་འཁོན་མཐའ་དག་གསེར་ལས་ལྷག་པའི་མཛའ་བརྩེ་རུ་འགྱུར་ཡང་སྲིད་དོ། །
དེའི་སྐོར་གྱི་བགྲོ་གླེང་རེ་ཞིག་མཚམས་བཞག་ནས་དངོས་གཞིའི་དོན་དག་ཅིག་ཀློག་མཁན་རྣམས་ལ་སྙན་འབུལ་བྱ་སྟེ། ལོ་གཅིག་ཀྱང་མ་ཕྱིན་པར་སྨན་པ་ཝ་ཏི་ཕྲི་ལིན་བོ་ཐི་ཡང་ཚེ་ལས་འདས་སོང་། སྤྱི་ཁྱབ་པེ་ལིན་ཧམ་ལགས་དང་ཆོས་དཔོན་ལྗོན་ཝེ་སིན་ལགས་རྣམ་གཉིས་ཀྱིས་སྨན་པ་རྒན་པོའི་ཁ་ཆེམས་ལྟར། གནས་འདི་དང་དབྱིན་ཇི་རུ་སྨན་པ་དེར་རྒྱུ་དངོས་གྲངས་འབོར་ཆེན་པོ་ཞིག་ཡོད་པ་དེའི་བདག་དབང་མཐའ་དག་ལྕམ་ཧ་སི་ཐིར་པེ་རན་མ་སྨད་གཉིས་ལ་སྤྲད་དོ། །
དེ་ལྟ་དེ་ལྟར། ད་བར་དུ་གདོན་འདྲེའི་ཕྲུ་གུ་ཡིན་པར་སྒྲོག་པའི་མུ་ཏིག་དཀར་ཆུང་ནི་སྟེས་དབང་གིས་ས་ཆ་དེའི་ཆེས་ཕྱུག་པའི་རྒྱུ་དངོས་ཤུལ་འཛིན་མཁན་དེ་ཆགས་སོང་རྒྱུ་འབྱོར་ཐད་ཀྱི་འགྱུར་ལྡོག་ཆེན་པོ་དེ་དང་བསྟུན་ནས་མི་རྣམས་ཀྱི་ལྟ་སྟངས་བཤད་སྟངས་ལའང་འགྱུར་བ་འགྲོ་སྲིད་པ་ནི་འཇིག་རྟེན་ཆོས་ཉིད་རེད། གལ་སྲིད། ཁོ་མ་སྨད་གཉིས་གནས་འདིར་གཏན་སྡོད་བྱས་ཡོད་ཚེ། ཕལ་ཆེར་མུ་ཏིག་དཀར་ཆུང་འཇིག་རྟེན་རྩ་འཛུགས་ཀྱི་དུས་ལ་རན་ནས། རྒོད་གཤིས་ཚ་པའི་ཁྲག་རྒྱུན་དེ་ས་འདིའི་དྭངས་གཙང་ཆོས་ལུགས་པའི་ཁྲག་རྒྱུན་དང་འདྲེས་ཡོད་ངེས་རེད། ཡིན་ན་ཡང་། སྨན་པ་འདས་རྗེས།
བྲང་ཁར་ཡིག་འབྲུ་དམར་པོ་བཙེམས་པའི་བུད་མེད་དེ་དང་མུ་ཏིག་དཀར་ཆུང་གཉིས་ཀྱང་གར་སོང་རྗེས་མེད་དུ་གྱུར་སོང་། ལོ་ངོ་མང་པོ་ཞིག་འདས་པའི་རིང་ལ། ཡིག་འབྲུ་མགོ་མེད་མཇུག་ཆད་དག་བཀོད་པའི་ཤིང་དམ་དུམ་དེ་ཚོ་རྒྱ་མཚོའི་རླབས་ཀྱིས་ཁྱེར་ཏེ་སྐམ་སར་ཡོང་གིན་པ་དང་འདྲ་བར་སྐབས་དང་སྐབས་སུ་ཁོ་མ་སྨད་གཉིས་སྐོར་གྱི་སྐད་ཆ་ལྡོམ་པོ་ཐོ་རེ་ལོང་ངེ་བ་དག་རྒྱ་མཚོའི་ཕ་རོལ་ནས་གྲག་ཡོང་གིན་འདུག་མོད། གནས་ཚུལ་ངོ་མ་གང་ཡང་ཐོས་རྒྱུ་མ་བྱུང་། རིམ་གྱིས་ཡིག་འབྲུ་དམར་པོའི་གཏམ་རྒྱུད་ཀྱང་རྒྱང་རིང་གི་ངག་རྒྱུན་དུ་གྱུར་སོང་། ཡིན་ཡང་། ཡིག་འབྲུ་དམར་པོའི་ཟིལ་ཤུགས་ད་དུང་བསྡད་ཡོད་པ་འདྲ་སྟེ། དཔེར་ན། ཆོས་དཔོན་འདས་སའི་འགེགས་གསོད་སྟེགས་བུ་དང་ལྕམ་ཧ་སི་ཐིར་པེ་རན་གྱི་སྤྱིལ་བུ་གཉིས་ལ་མི་རྣམས་སྔར་བཞིན་ཞེད་སྣང་སྐྱེ་བཞིན་པ་ལྟ་བུ་རེད། ཉིན་ཞིག་གི་ཕྱི་དྲོར། བྱིས་པ་སྐོར་ཞིག་སྤྱིལ་བུ་དེའི་ཉེ་འགྲམ་ནས་རྩེད་མོར་རོལ་དུས། ཕྱུ་པ་སྐྱ་བོ་གྱོན་པའི་བུད་མེད་གཟུགས་བཟང་མ་ཞིག་སྤྱིལ་བུའི་ནང་དུ་འཛུལ་སོང་བ་མཐོང་། ལོ་འདི་གར། སྤྱིལ་བུ་དེའི་སྒོ་སུས་ཀྱང་འབྱེད་མྱོང་མེད། བུད་མེད་དེས་སྒོ་ལྕགས་ཕྱེ་སྟེ་ནང་དུ་འཛུལ་སོང་བའམ། ཡང་ན་མོས་འཕུད་ཙམ་བྱས་པས་བཙའ་ཡིས་ཟིན་པའི་སྒོ་ལྕགས་རང་སར་གྲོལ་སོང་བའམ། ཡང་ན་མོ་ནི་གྲིབ་གཟུགས་ཤིག་དང་འདྲ་བར་སྒོ་གླེགས་ལ་མ་ཐོགས་པར་ནང་དུ་འཛུལ་སོང་བ་གང་ལྟར་ཡང་། བུད་མེད་དེ་སྤྱིལ་བུའི་ནང་དུ་འཛུལ་སོང་།
མོས་སྒོ་ཐེམ་བརྒལ་བའི་སྐད་ཅིག་མར། ཅི་ཞིག་དྲན་པ་ལྟར་ཁ་ཚུར་འཁོར་ཏེ་སྡོད་ཙམ་བྱས་སོང་། དེ་སྔོན་མི་བཟད་པའི་སྡུག་བསྔལ་མྱངས་མྱོང་ཞིང་ད་ལྟ་ཁ་ཤོ་སྣ་རལ་དུ་གྱུར་འདུག་པའི་རང་ཁྱིམ་དུ་ཁེར་ཧྲེང་ངེར་འཛུལ་དུས། འཛུལ་ཕོད་ལ་མ་ཕོད་བྱེད་ཀྱིན་ཡོད་པ་འདྲ། གནས་སྐབས་དེ་ནི་ཆེས་ཤིན་ཏུ་ཐུང་བའི་དུས་ཡུན་ཞིག་ཡིན་ན་ཡང་། བྱིས་པ་ཚོས་སྔར་ནས་མོའི་བྲང་ཁའི་ཡིག་འབྲུ་དམར་པོ་དེ་མཐོང་སོང་།
དེ་ལྟར། ལྕམ་ཧ་སི་ཐིར་པེ་རན་ཕྱིར་ལོག་བྱུང་། ལོག་ནས་ཀྱང་ལོ་མང་བདག་མེད་དུ་བསྐྱུར་བའི་ངོ་ཚ་དང་མི་ཁ་ཡང་བསྐྱར་ཕྲག་ཏུ་བླངས་སོང་། ཡིན་ཡང་། མུ་ཏིག་དཀར་ཆུང་ག་བར་ཡོད་དམ། སྔར་བཞིན་འཇིག་རྟེན་དཀར་ངོགས་ན་ཡོད་ཚེ། ད་ལྟ་ལང་ཚོ་དར་ལ་བབ་པའི་གཞོན་ནུ་མ་ཞིག་ཏུ་གྱུར་ཡོད་པ་གདོན་མི་ཟ། འདྲེ་མོ་ཆུང་ཆུང་དེ་ཚེ་ལ་བར་ཆད་ཐེབས་ཏེ་ས་འོག་ཏུ་སྦས་ཟིན་པ་ཡིན་ནམ། ཡང་ན། རྒོད་གཤིས་དང་རང་གཤིས་འདུལ་སྦྱོང་བྱས་རྗེས་ཁྱིམ་བདག་མ་ཞིག་གི་བདེ་སྐྱིད་ཉམས་སུ་མྱོང་བཞིན་ཡོད་དམ། གནས་ཚུལ་ངོ་མ་ཇི་ལྟར་ཡིན་པ་སུས་ཀྱང་ཤེས་ཐབས་མ་བྱུང་། དེ་ལྟ་ན་ཡང་། ལྕམ་ཧ་སི་ཐིར་པེ་རན་གྱི་ཚེ་སྨད་ཀྱི་འཚོ་བའི་གནས་བབ་ལ་བརྟགས་ན། ཡུལ་ལུང་གཞན་ཞིག་ན་མོ་རང་ལ་ཤ་ཚ་མཁན་གྱི་གཉེན་ཉེ་ཞིག་ཡོད་པ་ནི་ཁ་ཚོན་བཅད་ནས་བཤད་ཆོག་པ་ཞིག་རེད། སྐབས་དང་སྐབས་སུ་མོར་འཕྲིན་ཡིག་འབྱོར་བའི་སྟེང་གི་ཁྱིམ་རྒྱུད་ཀྱི་ཐེམ་རྟགས་དེ་ནི་དབྱིན་ཇིའི་ཁྱིམ་རྒྱུད་དེབ་ཐེར་ཁྲོད་དུ་ཡེ་ནས་བྱུང་མྱོང་མེད་པ་ཞིག་རེད། སྤྱིལ་བུའི་ནང་དུ་རྒྱས་སྤྲོས་དངོས་རྫས་མང་པོ་བཤམས་འདུག་ན་ཡང་། ལྕམ་ཧ་སི་ཐིར་པེ་རན་གྱིས་དེ་ཚོ་བེད་སྤྱོད་རྩ་བ་ནས་བྱེད་ཀྱིན་མི་འདུག ཅ་དངོས་རྩ་ཆེན་དེ་ཚོ་ནི་ཕྱུག་པོ་དག་གིས་ད་གཟོད་ཉོ་ཐུབ་པ་རྐྱང་རྐྱང་རེད། ཅ་དངོས་དེ་ཚོ་སྐུར་མཁན་གྱི་མི་དེས་ལྕམ་ཧ་སི་ཐིར་པེ་རན་ལ་ཇི་འདྲ་ཤ་ཚ་བཞིན་ཡོད་པ་གསལ་བོར་ཤེས་ཐུབ། ད་དུང་དྲན་རྟེན་དང་རྒྱན་ཆ་སོགས་དངོས་རྫས་ཆུང་ངུ་སྐོར་ཞིག་ཀྱང་འདུག དེ་ཚོ་ནི་སུ་ཞིག་གི་སེམས་པ་དྲན་གདུང་གིས་གཟིར་བའི་གནས་སྐབས་སུ། ལག་པས་བཟོས་པ་ཞིག་ཡིན་པ་གདོན་མི་ཟ། ཐེངས་ཤིག་ལ། མི་རྣམས་ཀྱིས་ལྕམ་ཧ་སི་ཐིར་པེ་རན་གྱིས་མཚར་སྡུག་ལྡན་པའི་ཕྲུ་གུའི་གྱོན་ཆས་ཤིག་འཚེམ་དྲུབ་རྒྱག་གིན་པ་མཐོང་། གལ་ཏེ། དབྱིན་ཀེ་ལན་གསར་མའི་སྐྱ་ཤུར་ཤུར་གྱི་སྤྱི་ཚོགས་སྟེང་དུ་ཕྲུ་གུ་སུ་ཞིག་ལ་རྒྱས་སྤྲོས་ཆེ་བའི་གྱོན་ཆས་དེ་འདྲ་གཡོགས་པའི་དབང་དུ་བཏང་ན། དེ་མ་ཐག་ཚ་ཚ་འུར་འུར་གྱིས་ས་བཤད་གནམ་བཤད་བྱ་ངེས་སོ། །
མདོར་ན། སྐབས་ཐོག་དེའི་སྐྱེ་བོ་རྣམས་ཀྱི་བཤད་རྒྱུན་ལྟར་ན། མུ་ཏིག་དཀར་ཆུང་འཇིག་རྟེན་དཀར་ངོགས་ན་བདེ་བར་ཡོད་པ་ཙམ་མ་ཟད། ཆང་ས་བརྒྱབ་སྟེ་ཁྱིམ་ཚང་གི་བདེ་སྐྱིད་ལ་རོལ་བཞིན་ཡོད་པ་དང་། རྟག་པར་ཨ་མ་ལགས་རང་ཁྱིམ་དུ་བསུ་འདོད་ཆེན་པོ་བྱེད་ཀྱིན་ཡོད་སྐད། གཞན་དག་ཕར་ཞོག་མཚོ་འགག་ལྟ་བཤེར་མི་དཔོན་གསར་རྙིང་རྣམ་གཉིས་ཀྱིས་ཀྱང་ཚུལ་དེར་མཐའ་གཅིག་ཏུ་ཡིད་ཆེས་བྱེད་བཞིན་འདུག་གོ །
དེ་ལྟ་ན་ཡང་། ལྕམ་ཧ་སི་ཐིར་པེ་རན་ལ་མཚོན་ན། མུ་ཏིག་དཀར་ཆུང་སྡོད་སའི་རྒྱུས་མེད་མི་ཡི་ལུང་པར་སྡོད་པ་ལས་དབྱིན་ཀེ་ལན་གསར་མར་བསྡད་ཚེ། ད་གཟོད་ཤ་ཡོད་ཁྲག་ཡོད་ཀྱི་འཚོ་བའི་བྲོ་བ་མྱོང་ཐུབ་ཀྱིན་ཡོད་པ་རེད། གནས་འདི་ནས་མོས་སྡིག་ཉེས་བསགས་མྱོང་ཞིང་སྡུག་བསྔལ་ཀྱང་མྱངས་མྱོང་། ད་དུང་ཡང་གནས་འདི་ནས་འགྱོད་བཤགས་བྱ་དགོས་ཡོད། དེ་བས། མོ་རང་ཕྱིར་ལོག་ཡོང་བ་རེད། མ་ཟད། མོས་རང་ཉིད་ཀྱི་མ་གཞིའི་བསམ་འདུན་ལས་ལྡོག་སྟེ་ཡང་བསྐྱར་ཡིག་འབྲུ་དམར་པོ་དེ་བྲང་ཁར་བཙེམས་སོང་། གདུག་རྩུབ་ཆེ་བའི་མི་དྲག་རྣམ་པས་དེ་སྔོན་ལྟར་མོ་རང་ལ་བཙན་ཤེད་དབང་ཡོད་བྱེད་ཀྱིན་མེད་ན་ཡང་། ལྕམ་ཧ་སི་ཐིར་པེ་རན་གྱིས་ང་ཚོས་བཤད་ཟིན་གྱི་གཏམ་རྒྱུད་འདིའི་མཚོན་རྟགས་ལྟ་བུའི་ཡིག་འབྲུ་དམར་པོ་དེ་ཡང་བསྐྱར་བྲང་ཁར་བཙེམས་སོང་།
དུས་དེ་ནས་བཟུང་། མཚོན་རྟགས་དེ་སྐད་ཅིག་ཙམ་ལའང་མོའི་བྲང་ཁ་དང་ཁ་བྲལ་མ་མྱོང་། དེ་ལྟ་མོད་ཀྱི། ལྕམ་ཧ་སི་ཐིར་པེ་རན་གྱི་ཚེ་གཅིག་ལུས་གཅིག་གི་དཀའ་སྤྱད་དང་བློས་གཏོང་གི་སྤྱོད་ལམ་བཟང་པོའི་དབང་གིས། ཡིག་འབྲུ་དམར་པོ་དེ་ཡང་དམོད་མོའི་མཆིལ་ཞགས་བོར་ཡུལ་གྱི་མཚོན་རྟགས་ཤིག་ནས་འཕོ་འགྱུར་བྱུང་སྟེ་རིམ་བཞིན་མི་རྣམས་ལ་སྐྱོ་སྣང་དང་གུས་ཞེད་སློང་བའི་མཚོན་རྟགས་ཤིག་ཏུ་གྱུར་སོང་། ལྕམ་ཧ་སི་ཐིར་པེ་རན་ནི་འཚོ་བའི་ཁྲོད་དུ་སྒེར་སེམས་ཆུང་ཞིང་སྒེར་གྱི་འདོད་ཡོན་ལོངས་སྤྱོད་ལ་འཚོལ་སྙེག་མི་བྱེད་མཁན་ཞིག་ཡིན། མོ་རང་དཀའ་སྡུག་གི་མྱོང་སྣང་ཟབ་པའི་མི་ཞིག་ཡིན་པའི་ངོས་ནས་མི་རྣམས་དཀའ་ངལ་ལ་འཕྲད་དུས་བློ་འདྲི་ཡུལ་བྱེད་དོ། ། ནང་སྒོས་སུ་བུད་མེད་རྣམས་ལ་ཆ་མཚོན་ན་ཟམ་མི་ཆད་པའི་བརྩེ་དུང་ཐད་ཀྱི་གནད་དོན་དཔེར་ན། སུ་ཞིག་གིས་སེམས་པ་སྡུག་ལ་སྦྱར་བའམ། མགོ་སྐོར་འོག་ཏུ་ཚུད་པའམ། བསྙད་བརྐོས་པའམ། རྩེད་ཆས་སུ་གྱུར་པའམ། ལམ་ལོག་ཏུ་ཞུགས་པ་སོགས་དང་། ཡང་ན། གཞན་གྱིས་མིག་ནང་དུ་མི་འཇོག་པའམ་དགའ་པོ་བྱེད་མཁན་མེད་པ་སོགས་མི་ཚེའི་གནད་དོན་གང་ཞིག་ལ་འཕྲད་ན་ཡང་། ཁོ་མོ་ཚོ་ལྕམ་ཧ་སི་ཐིར་པེ་རན་གྱི་སྤྱིལ་བུའི་ནང་དུ་ཡོང་སྟེ་རྒྱུ་མཚན་འདྲི་ཞིང་ཐབས་ལམ་སློབ་པར་བྱེད། ལྕམ་ཧ་སི་ཐིར་པེ་རན་གྱིས་ཀྱང་གང་ཐུབ་ཅི་ཐུབ་ཀྱིས་སེམས་གསོ་དང་རོགས་རམ་བྱེད་པའི་ཞོར་ལ་ཡིད་ཆེས་བརྟན་པོས་བཤད་དོན། མ་འོངས་རྫོགས་ལྡན་གྱི་དུས་སྐབས་སམ་དག་པའི་ཞིང་གི་ཡོད་ཚད་མིའི་འཇིག་རྟེན་ལ་འཕོ་བའི་དུས་སྐབས་ཤར་བའི་ཚེ་ན། འཇིག་རྟེན་གྱི་ལས་མཐའ་དག་ཡོངས་སུ་སྨིན་པར་འགྱུར་ཞིང་བདེན་ལུགས་གསར་བ་དག་ཀྱང་སྟོན་པར་འགྱུར། དུས་དེར། ཕོ་མོ་གཉིས་ཀྱིས་ཀྱང་ཕན་ཚུན་གཉིས་ཀར་བདེ་སྐྱིད་བསྐྱེད་ནུས་པའི་རྨང་གཞིའི་སྟེང་ནས་ཕོ་མོའི་འབྲེལ་ལམ་མཐའ་དག་གཟུག་ཐུབ་པར་འགྱུར་རོ་ཞེས་སོ། །ཐོག་མའི་སྐབས་སུ་ལྕམ་ཧ་སི་ཐིར་པེ་རན་ཡང་། ཅང་མ་འགོར་བར་དཀོན་མཆོག་གིས་བུད་མེད་སྡིག་གྲིབ་ཅན་ཞིག་ལ་ལུང་བསྟན་གྱིས་རང་ཉིད་ནི་བུད་མེད་མངོན་ཤེས་ཅན་ཞིག་ཡིན་ནམ་སྙམ་པའི་འཁྲུལ་སྣང་སྐྱེས་ན་ཁྱོན་ནས་གནང་མི་སྲིད་སྙམ་པའི་ངེས་ཤེས་རྒྱུད་ལ་སྐྱེས་པར་གྱུར། མོའི་སེམས་སུ། མ་འོངས་པར་ཟབ་ཆོས་ལུང་དུ་བསྟན་ཡུལ་ནི་བུད་མེད་མངོན་ཤེས་ཅན་ཞིག་ཡིན་པ་གདོན་མི་ཟ་ན་ཡང་། དེ་ནི་ཁྱད་དུ་འཕགས་ཤིང་ཕྱི་གཙང་ནང་གཙང་གི་བུད་མེད་རྣམ་དཔྱོད་ཅན་ཞིག་ཡིན་འོས་པ་མ་ཟད། ད་དུང་མངོན་སུམ་འཚོ་བའི་བདེ་སྡུག་ཁྲོད་ནས་བརྩེ་དུང་གི་བདེན་པ་རྙེད་ཅིང་དེས་རིགས་མཐུན་སྐྱེས་མ་རྣམས་ལ་བདེ་སྐྱིད་ཀྱི་ཁ་ཕྱོགས་བསྟན་ནུས་པ་ཞིག་ཡིན་འོས་སྙམ།
ལྕམ་ཧ་སི་ཐིར་པེ་རན་གྱིས་དེ་ལྟར་བསམ་བཞིན། མགོ་བོ་སྒུར་ནས་རང་གི་བྲང་ཁའི་ཡིག་འབྲུ་དམར་པོ་དེ་ལ་བལྟས་ནས་བསྡད།
ལོ་ངོ་མང་པོ་མང་པོ་ཞིག་འདས་རྗེས། ཝང་ཅ་ཕྱག་ཁང་འཁྲིས་ཀྱི་གནའ་བོའི་དུར་གསར་བ་ཞིག་བརྒྱབ་འདུག དུར་ས་དེ་གཉིས་ཀྱི་བར་དུ་ཆེད་དུ་ས་སྟོང་ཆེ་ཙམ་བཞག་སྟེ་ཁྲོད་རྙིང་པ་དེའི་ནང་གི་ཅུང་ཟད་མར་བརྡིབས་ཡོད་པའི་དུར་ས་དེའི་འགྲམ་དུ་དུར་ས་དབྱེ་མཚམས་གསལ་བོར་ཕྱེ་ཡོད་པར་གཞིགས་ན། དུར་ཁུང་ནང་གི་འདས་པོ་དེ་གཉིས་ལ་མཉམ་པོར་སྡོད་པའི་ཐོབ་ཐང་རྩ་བ་ནས་མེད་ཚོད་འདུག ཡིན་ན་ཡང་། འདས་པོ་དེ་གཉིས་ལ་མཉམ་པོར་དུར་བྱང་གཅིག་བཙུགས་འདུག ཉེ་འཁོར་གྱི་རྡོ་ཡི་དུར་བྱང་ཡོད་དོ་ཅོག་གི་ངོས་སུ་ཁྱིམ་རྒྱུད་ཀྱི་ཐེམ་རྟགས་བརྐོས་ཡོད་པ་དང་། འདས་པོ་དེ་གཉིས་ཀྱི་དུར་བྱང་སྟབས་བདེ་དེའི་ངོས་སུ་ཡང་མཚོན་དོན་གང་ཡིན་རྟོགས་དཀའ་བའི་ཕུབ་དབྱིབས་ཀྱི་ཐེམ་རྟགས་ཞིག་བརྐོས་འདུག་པ་ད་དུང་ཡང་གསལ་བོར་མཐོང་ཐུབ་ཀྱིན་འདུག ད་དུང་དུར་བྱང་གི་ངོས་སུ་ཡི་གེ་ཐིག་ཕྲེང་ཞིག་ཀྱང་བརྐོས་འདུག ཡི་གེ་ཐིག་ཕྲེང་དེ་ནི་ཏག་ཏག་ང་ཚོས་བཤད་ཟིན་པའི་གྲིབ་ནག་ལས་ཀྱང་ནག་ལ་འོད་ཟེར་དམར་པོ་ལམ་ལམ་འཚེར་བའི་གཏམ་རྒྱུད་དེའི་སྡོམ་ཚིག་ཏུ་བཀོད་ན་ཤིན་ཏུ་འཚམས་པར་སྣང་སྟེ།
“ས་ནག་ལེབ་མོ་སོལ་བ་འདྲ། ཨེད་ཡིག་དམར་པོ་ཁྲག་དང་འདྲ” ཞེས་སོ།
